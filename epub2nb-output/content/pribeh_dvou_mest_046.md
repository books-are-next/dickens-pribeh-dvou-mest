---
title: ''
contentType: prose
---

## Kapitola devátá  
Hra dohrána

  

Zatím co Sydney Carton byl s vězeňským prašivcem ve vedlejším pokoji a zatím co tam hovořili spolu tak tiše, že naprosto nic nebylo slyšet, hleděl pan Lorry na Jerryho s velikými pochybnostmi a nedůvěrou. Počestný obchodník přijímal tento pohled tak, že to nikterak nebudilo důvěru, přenášel váhu těla z nohy na nohu, jako by měl těchto údů padesát a všechny je zkoušel, prohlížel si velmi zblízka a pozorně nehty na prstech, a kdykoli se mu pan Lorry podíval přímo do očí, byl zachvácen oním zvláštním druhem drobného kašle, jenž vyžaduje, aby se přiložila dlaň před ústa, a který je zřídka, jestli vůbec někdy, známkou slabosti, provázející dokonalou přímost povahy.

„Jerry,“ pravil pan Lorry. „Pojďte sem.“

Pan Cruncher vykročil bokem s jedním ramenem vpředu.

„Čím jste byl vedle toho, že jste dělal posla?“

Po chvilce přemýšlení, jež doprovázel upřeným pohledem na svého ochránce, připadl pan Cruncher na zářivou myšlenku odpovědět takto: „Měl jsem zemědělské povolání.“

„Mám zlé tušení,“ pravil pan Lorry, hněvivě mu hroze ukazováčkem, „že jste váženého a velkého Tellsonova podniku užíval jako zástěny a že jste měl protizákonné povolání hanebné povahy. Jestli jste je měl, neočekávejte, že se vás budu zastávat, až se vrátíte do Anglie. Jestliže jste je měl, neočekávejte, že vaše tajemství zamlčím. Tellsonova banka nesmí být klamána.“

„Doufám, pane,“ hájil se zahanbený pan Cruncher, „že si to takový pán jako vy, kterému jsem měl čest všelijak posloužit, až jsem zešedivěl, ještě jednou rozmyslí, než udělá něco k mé škodě, i kdyby to byla pravda – neříkám, že to je pravda, ale i kdyby to byla pravda. A musí se taky vzít na uváženou, že i kdyby to byla pravda, neměla by ta věc jen jednu stránku. Měla by i druhou stránku. Byli by tu v tom případě doktoři, co hrabou celé libry tam, kde počestný obchodník neshrábne ani penny – kdepak penny! – ani půl penny – kdepak půl penny! – ani čtvrtinku –, co si je pěkně ukládají u Tellsonů a co pak ještě kradmo pomrkávají svýma doktorskýma očima po tom obchodníkovi, když si pěkně pohodlně vystupují ze svých kočárů nebo zase nastupují. To by pak tedy i tohle znamenalo, že je Tellsonova banka klamána. Poněvadž nemůžete škubat husu a housera nechat tak. A pak je tu taky paní Cruncherová, nebo aspoň byla za těch starých časů v Anglii a zítra bude možná zas, která sebou pořád hází tolik o zem, že to člověka ničí – úplně a docela ničí! Zatím co ženy doktorů sebou vůbec o zem neházejí – jen je zkuste při tom chytit! A když sebou třeba i házejí o zem, tak to jejich házení je proto, aby bylo víc pacientů, a jak by vůbec mohlo jedno být bez toho druhého? A co potom ještě pohřební obstaravatelé, co pastoři, co hrobaři a co soukromí hlídači (všichni po penězích jako draci a všichni v témž řemesle) – ne, opravdu, člověk na tom moc nevydělá – i kdyby to byla pravda. A když už na tom člověk něco maličko vydělal, tak mu to, pane Lorry, žádné požehnání nepřineslo. Nikdy nic dobrého by mu z toho nevzešlo, pořád by se chtěl z toho dostat, jen kdyby věděl jak, když už se do toho jednou dal – i kdyby to byla pravda.“

„Ach!“ zvolal pan Lorry, přestože už byl trochu obměkčen. „Jde na mne hrůza, když se na vás podívám.“

„A teď vám tu chci, pane, pokorně udělat nabídku,“ pokračoval pan Cruncher, „i kdyby to byla pravda, což zrovna neříkám –“

„Nevytáčejte se,“ pravil pan Lorry.

„Ne, nebudu, pane,“ pravil pan Cruncher, jako by nic nebylo vzdálenějšího jeho úmyslům a jednání – „což zrovna neříkám – ale ta pokorná nabídka je tahle. Tam na té stoličce u Temple Baru sedí můj kluk, vychovaný a vyrostlý v muže, který vám bude dělat poslíčka, bude chodit po donáškách a vůbec bude dělat všechnu lehčí práci, dokud nebudete bradou vzhůru, jestli si to budete přát. Jestli to byla pravda, což dosud netvrdím, že je (poněvadž se vám nechci vytáčet, pane), ať ten kluk zůstane na otcově místě a stará se o matku; neničte otce toho kluka – nedělejte to, pane – a dovolte tomu otci, aby se stal správným hrobařem a napravil tak všechno, co kdy vykopal – jestli to byla pravda – tím, že je bude pořádně zakopávat a důkladně pak hlídat. To tedy je, pane Lorry,“ pravil pan Cruncher, osušuje si čelo paží jako na znamení, že dospěl k závěru své rozpravy, „to tedy je moje uctivá nabídka. Člověk přece nemůže vidět všechny ty hrozné věci tady kolem, všechny ty poddané bez hlav, kterých je, můj ty pane, takové množství, že to jistě srazilo cenu na pouhou mzdu za dopravu, možná ani to ne, a vážně se nad tím nezamyslit. A takhle bych si to tedy myslil, jestli to byla pravda, a teď vás prosím, abyste měl na paměti, že co jsem tu zrovna před chvílí řekl, řekl jsem ve prospěch dobré věci, a že jsem si to taky mohl nechat pro sebe.“

„Aspoň tohle je pravda,“ řekl pan Lorry. „Nic víc mi už neříkejte. Možná, že se vás přece jen zastanu, jestli si to zasloužíte a budete-li se kát v činech – nejen ve slovech. Nic víc už nechci slyšet.“

Pan Cruncher se dotkl čela klouby prstů právě ve chvíli, kdy se Sydney Carton vrátil s udavačem z temného pokoje. „Sbohem, pane Barsade,“ pravil Carton. „Když jsme se takto dohodli, nemáte se ode mne čeho bát.“

Usedl do křesla poblíž krbu naproti panu Lorrymu. Když osaměli, zeptal se ho pan Lorry, co zařídil.

„Ne mnoho. Kdyby to dopadalo s vězněm zle, zajistil jsem si k němu přístup.“

Pan Lorry se zatvářil zklamaně.

„To bylo všechno, co jsem mohl udělat,“ pravil Carton. „Žádat příliš mnoho bylo by znamenalo vystavit toho člověka nebezpečí gilotiny, a jak sám říkal, kdybychom ho udali, nic horšího by se mu už nemohlo stát. To byla zřejmá naše slabost. S tím se nedá nic dělat.“

„Ale přístup k němu ho nezachrání,“ pravil pan Lorry, „když to s ním před tribunálem špatně dopadne.“

„To jsem také nikdy neřekl.“

Zrak pana Lorryho se zvolna stáčel k ohni; účast s milovanou Lucií i zlé zklamání z druhého zatčení jej zvolna oslabily; byl to nyní stařec, překonaný starostmi, a z očí mu kanuly slzy.

„Jste hodný člověk a opravdový přítel,“ pravil Carton změněným hlasem. „Odpusťte mi, že jsem si všiml, jak jste dojat. Nemohl bych vidět svého otce, jak pláče, a lhostejně přihlížet. A nemohl bych si vašeho soucitu vážit víc, kdybyste byl mým otcem. Takového neštěstí jste však ušetřen.“

I když při posledních slovech sklouzl zas k svému obvyklému chování, byly cit i úcta v jeho hlase i dotyku tak opravdové, že pan Lorry, jenž nikdy nespatřil jeho lepší stránku, byl na to zcela nepřipraven. Podal mu ruku a Carton ji jemně stiskl.

„Ale vraťme se k chudákovi Darnayovi,“ pravil Carton. „Jí neříkejte o téhle rozmluvě ani o tom ujednání. Navštívit by ho tak jako tak nemohla. Myslila by si možná, že to bylo pro nejhorší případ ujednáno, aby mu mohl být dodán prostředek, kterým by předešel popravu.“

Na to pan Lorry nepomyslil, a tak se rychle podíval na Cartona, zda se tou myšlenkou vskutku zabývá. Připadlo mu, že ano; i on se na něj podíval a zřejmě pochopil.

„Na tisíc různých věcí by možná myslila,“ pravil Carton, „a všechny by jí jen přitížily v jejím neklidu. O mně jí také nic neříkejte. Jak jsem vám už říkal, hned když jsem přijel, bude lépe, když ji nenavštívím. I bez toho jí budu schopen poskytnout všechnu svou malou pomoc, kdekoli se jen naskytne možnost. Teď, doufám, jdete k ní? Jistě je dnes večer hrozně nešťastna.“

„Hned teď tam jdu.“

„To jsem rád. Tolik je vám nakloněna a tolik na vás spoléhá. Jak vypadá?“

„Je ustaraná a nešťastná, ale velmi krásná.“

„Ach!“

Byl to dlouhý, žalostný zvuk, jako povzdech – takřka jako vzlyknutí. Připoutalo to pohled pana Lorryho ke Cartonově tváři, jež byla odvrácena k ohni. Jakési světlo nebo stín (starý pán nemohl rozhodnout, co to bylo) rychleji přeběhlo, jako se za větrného jasného dne mihne rychle po stráni proměna světla a stínu, zatím co pozvedl nohu, aby jí přistrčil zpět do krbu jedno hořící polínko, jež vypadlo ven. Měl na sobě bílý jezdecký plášť a vysoké boty, jak se to tehdy nosilo, a když se tak světlo ohně odráželo od jejich světlého povrchu, vypadal v tom odraze velmi bledý pod dlouhými, hnědými a neostříhanými vlasy, jež mu volně splývaly. Jeho nepozornost k ohni byla dost a dost zřejmá, aby přiměla pana Lorryho napomenout ho; spočíval botou na žhavém popeli hořícího polínka ještě i pak, když se pod vahou jeho nohy rozsypalo.

„Zapomněl jsem,“ řekl.

Opět byly oči pana Lorryho připoutány k jeho tváři. Povšimnuv si strhaného výrazu, jenž clonil na ní rysy od přirozenosti tak hezké, a maje ještě v čerstvé paměti vězňovu tvář, vyvolal si v duchu velmi silně její vzezření.

„Vaše zdejší povinnosti jsou už vykonány, pane?“ obrátil se k němu Carton.

„Ano. Jak jsem vám říkal včera večer právě ve chvíli, kdy Lucie tak nečekaně přišla, vykonal jsem tu už konečně všechno, co jsem mohl vykonat. Myslil jsem, že se s nimi rozloučím, až budou naprosto v bezpečí, a odjedu z Paříže. Svolení k odjezdu už mám. Byl jsem přichystán odjet.“

Oba mlčeli.

„Máte už nepochybně za sebou dlouhý život, na který se můžete ohlížet,“ řekl zahloubaně Carton.

„Je mi sedmdesát osm let.“

„Po celý život jste byl užitečný, zaměstnával jste se soustavnou a vytrvalou prací, lidé na vás spoléhali, vážili si vás a ctili vás, viďte?“

„Od časů, kdy jsem dorostl v muže, byl jsem v praktickém povolání. Po pravdě řečeno, byl jsem v takovém povolání už jako chlapec.“

„Podívejte se jen, jaké máte ve světě místo ve svých osmasedmdesáti letech. Kolik lidí vás bude postrádat, až je zanecháte prázdné!“

„Osamělý starý mládenec,“ potřásl pan Lorry hlavou. „Není tu nikoho, kdo by pro mne plakal.“

„Jak tohle můžete říkat? Což ona nebude pro vás plakat? Což nebude plakat její dítě?“

„Ano, ano, díky Bohu za to. Nemyslil jsem to doopravdy.“

„Za to už opravdu musíme děkovat Bohu, co říkáte?“

„Ovšem, ovšem.“

„Kdybyste dnes večer mohl pravdivě říci svému osamělému srdci: ‚Nezískal jsem si žádnou lásku, náklonnost, vděčnost ani úctu žádné lidské bytosti, nedobyl jsem si místo v žádném srdci, ne­udělal jsem nic dobrého ani prospěšného, na co by lidé vzpomínali!‘ vašich sedmdesát osm let bylo by sedmdesát osm tvrdých prokletí, že je to tak?“

„Máte pravdu, pane Cartone; myslím, že by to tak bylo.“ Sydney opět obrátil oči k ohni a po několika okamžicích mlčení pravil:

„Rád bych se vás zeptal: připadá vám, že vaše dětství je už daleko? Připadají vám dny, kdy jste sedával matce na kolenou, velmi a velmi vzdáleny?“

Odpovídaje mu právě tak jemně, jak nyní hovořil, pan Lorry pravil:

„Před dvaceti lety mi to tak připadalo; teď už mi to tak nepřipadá. Jak se čím dál víc blížím konci, vracím se ve velikém kruhu blíž a blíž k počátku. To jako by byla jedna z ulevujících příprav na odchod. Srdce mi teď dojímají mnohé vzpomínky, jež dlouho ve mně spaly, vzpomínky na krásnou a mladou moji matku (a já už jsem tak starý!), vzpomínky na dny, kdy to, čemu říkáme svět, nebylo pro mne ještě tak skutečné a kdy moje chyby do mne ještě nevrostly.“

„Rozumím těm pocitům!“ zvolal Carton a začervenal se. „A je vám hned lépe?“

„Myslím, že je.“

Zde Carton ukončil rozhovor tím, že vstal, aby mu pomohl do svrchníku. „Ale vy,“ pravil pan Lorry, vraceje se k tématu, „vy jste mlád.“

„Ano,“ řekl Carton. „Nejsem starý, ale v mládí jsem žil tak, že to nikdy neukazovalo na veliké stáří. O mně už dost.“

„I o mně,“ pravil pan Lorry. „Půjdete ven?“

„Půjdu s vámi k jejím domovním vratům. Znáte už moje tulácky neklidné mravy. Kdybych slídil po ulicích trochu déle, neznepokojujte se; ráno se objevím. Půjdete zítra ráno k soudu?“

„Na neštěstí ano.“

„Budu tam, ale jen jako jeden z davu. Ten můj udavač mi najde místo. Chyťte se mě pod paží.“

Pan Lorry to udělal, sestoupili pak po schodech a vyšli do ulic. Za několik minut byli u cíle pana Lorryho. Tam se s ním Carton rozloučil, ale setrval nablízku, vrátil se pak k vratům, když byla zavřena, a dotkl se jich. Slyšel, jak chodívala den co den k vězení. „Tudy vycházela,“ pravil, rozhlížeje se kolem, „tudy pak zatáčela a po těchto kamenech tak často šlapala. Dám se v jejích stopách.“

Bylo deset hodin večer, když došel k vězení La Force, kde stokrát stávala. Drobný řezač dříví zavřel svou dílnu a kouřil před jejími dveřmi dýmku.

„Dobrý večer, občane,“ pravil Sydney Carton, když se byl zastavil, neboť muž si ho zvídavě prohlížel.

„Dobrý večer, občane.“

„Jak se vede Republice?“

„Myslíte gilotinu. Není to zlé. Dnes jich bylo třiašedesát. Brzy dosáhneme stovky. Samson a jeho lidé si občas stěžují, že jsou vyčerpáni. Cha, cha, cha! Ten Samson je tak směšný. Takový skvělý holič!“

„Chodíte se na něj často dívat –“

„Jak holí? Vždycky. Každý den. To je přece holič! Viděl jste ho při práci?“

„Nikdy.“

„Jděte se na něj podívat, když má slušný příděl. Jen si to představte, občane; dnes jich oholil třiašedesát, a to za necelé dvě dýmky. Méně než dvě dýmky. Čestné slovo!“

Když se tak drobný muž šklebil a zvedal před sebou dýmku, kterou kouřil, aby vysvětlil, čím měřil katovi čas, pocítil Carton tak mocně, jak v něm roste touha vyrazit z toho mužíčka život, že se raději odvrátil.

„Vy ale nejste Angličan,“ pravil řezač, „přestože jste po anglicku oblečen?“

„Jsem,“ pravil Carton přes rameno, opět se zastaviv.

„Mluvíte jako Francouz.“

„Kdysi jsem tu studoval.“

„Ale po francouzsku upláchnout umíte! Dobrou noc, Angličane.“

„Dobrou noc, občane.“

„Ale na toho směšného chlapíka se běžte podívat,“ trval mužíček na svém a volal za ním. „A vezměte si s sebou dýmku!“

Sydney neodešel daleko z dohledu, když tu se zastavil uprostřed ulice pod blikající lampou a napsal něco tužkou na kousek papíru. Když pak prošel rázným krokem člověka, jenž si dobře pamatuje cestu, několika temnými a špinavými ulicemi – ještě špinavějšími než dříve, neboť i nejlepší veřejné ulice zůstávaly v těch časech hrůzy nečištěny – zastavil se před lékárnou, kterou majitel právě vlastníma rukama zavíral. Byl to malý, temný, přikrčený krámek v křivolaké stoupající ulici a jeho majitel byl právě tak malý, temný a přikrčený.

Když byl i tomuto občanu popřál dobrý večer, postaviv se u pultu proti němu, položil před něj onen kousek papíru. „Jakže!“ potichu zahvízdl lékárník, když to přečetl. „Chi, chi, chi!“

Sydney Carton toho nedbal a lékárník řekl:

„To je pro vás, občane?“

„Pro mne.“

„Dáte dobrý pozor, občane, abyste ty věci nesmíchal? Víte, co by se jinak stalo?“

„Dokonale.“

Lékárník mu přichystal několik drobných balíčků a podal mu je. Zastrčil si je jeden po druhém do náprsní kapsy spodního kabátu, zaplatil za ně a rázně vyšel z krámku.

„Až do zítřka už není co dělat,“ pravil, pohlédnuv vzhůru k měsíci. „A spát nemohu.“

Když tak pod rychle plynoucími mraky řekl nahlas tato slova, nebyla v tom nedbalost a nevyjádřil tím o nic víc lhostejnosti než vzdoru. Řekl to s vyrovnaností znaveného člověka, jenž bloudil, bojoval a prohrál, jenž však konečně náhle našel svou cestu a viděl až na její konec.

Kdysi dávno, když ještě byl proslulý mezi svými prvními konkurenty jako mladík, od něhož lze mnoho čekat, provázel k hrobu svého otce. Matka mu zemřela už o mnoho let dříve. Když tak nyní kráčel temnými ulicemi mezi hlubokými stíny, zatím co měsíc a mraky plynuly vysoko nad ním, vyvstala mu v mysli tato posvátná slova, jež byla tehdy čtena nad otcovým hrobem: „Já jsem vzkříšení i život, praví Pán; kdo věří ve mne, nezahyne, byť i zemřel; a kdo žije a věří ve mne, nikdy nezemře.“

Když tak byl za noci sám v městě, nad nímž vládla sekyra, když v něm rostla přirozená bolestná lítost nad těmi třiašedesáti, kteří byli usmrceni, a nad zítřejšími oběťmi, které v této chvíli čekaly ve vězení na svůj osud, i nad oběťmi dalšími a dalšími, bylo snadno pochopit ten řetěz myšlenek, jenž vyzdvihl ta slova jako zarezivělou kotvu staré lodi z hlubin. Nesnažil se to pochopit, jen ta slova opakoval a kráčel dál.

Nějak posvátně zaujat rozsvícenými okny, kde se lidé chystali k odpočinku, zapomínajíce na několik klidných hodin na všechny hrůzy, jež je obklopovaly, zaujat věžemi kostelů, v nichž se nikdo nemodlil, neboť tak daleko zašli lidé ve všeobecném odporu na cestě k sebezničení po dlouhých letech vlády kněžských podvodníků, ziskuchtivců a zhýralců, zaujat dalekými hřbitovy, určenými, jak bylo napsáno na jejich branách, věčnému spánku, zaujat až příliš početnými věznicemi, zaujat ulicemi, jimiž šedesátky odsouzenců jezdily na smrt, která už byla tak všední a hmotně přítomná, že si při všech těch výkonech gilotiny lidé mezi sebou ani nevyprávěli žádné truchlivé příběhy o duchu, jenž straší, nějak posvátně zaujat veškerým životem i smrtí města, jež se ukládalo ke krátké noční přestávce v šílenství, překročil Sydney Carton opět Seinu a vstoupil do světlejších ulic.

Po ulicích bylo vidět málo kočárů, neboť ti, kteří by v nich jezdili, byli by bývali brzy podezřelí, a šlechtici skrývali hlavy pod rudými čapkami, obouvali těžké boty a chodili pěšky. Divadla však byla plná, a jak tudy kráčel, lidé z nich vesele vycházeli a v živém rozhovoru se dávali na cestu domů. U jednoho východu z divadla stála holčička s matkou a rozhlížely se, kudy přejít blátivou ulici. Přenesl dítě, a než se pak plaché ruce pustily jeho hrdla, požádal děvčátko, aby jej políbilo.

„Já jsem vzkříšení a život, praví Pán; kdo věří ve mne, nezahyne, byť i zemřel; a kdo žije a věří ve mne, nikdy nezemře.“

Když se pak ulice utišily a padla na ně noc, byla ta slova v ozvěnách jeho kroků a byla i ve vzduchu kolem. Naprosto klidný a vyrovnán, občas si je za chůze opakoval, ale slyšel je stále.

Noc pak minula, a když tak stál na mostě naslouchaje, jak voda šplouchá o nábřeží pařížského ostrova, kde ve světle měsíce jasně zářil pestrý zmatek domů a katedrály, nadešel mrazivý den, shlížející z oblohy jako mrtvá tvář. Noc s měsícem i hvězdami pobledla a zhynula a na okamžik se zdálo, že všechen stvořený svět byl zasvěcen království smrti.

Když však vyšlo zářivé slunce, bylo to, jako by mu ona slova, tu tíhu noci, vmetalo na svých dlouhých jasných paprscích přímo a horce do srdce. A když se zadíval proti nim, pokorně si zacláněje oči, připadlo mu, že se mezi ním a sluncem klene ve vzduchu světelný most, zatím co dole se třpytila řeka.

Silný proud, rychlý, hluboký a určitý, byl v tom jitřním tichu jako nějaký přítel, plný pochopení. Kráčel podél proudu daleko od domů a usnul tam pak na břehu ve světle a teple slunce. Když se probudil a vstal, setrval tam ještě chvíli a pozoroval vír, který se bezúčelně točil dokola, dokud jej proud nevtáhl do sebe a neodnesl k moři. – „Jako já!“

Obchodní loď s vybledlou plachtou barvy uschlého listu plula tu před jeho zraky, odplula a zmizela. Když pak zmizela i její tichá stopa na vodě, ze srdce mu vzešla modlitba za milostivé posouzení veškeré jeho ubohé slepoty a pobloudění, končící slovy: „Já jsem vzkříšení a život.“

Pan Lorry byl již mimo dům, když se Carton vrátil, a bylo snadno usoudit, kam ten dobrý starý pán odešel. Sydney Carton nevypil nic jiného než trochu kávy, snědl kousek chleba, umyl se a převlékl, aby se osvěžil, a odešel na místo přelíčení.

Soudní síň byla plna vzrušeného bzukotu, když jej prašivec – před nímž mnozí ve strachu uskakovali – vtiskl v davu do zastrčeného kouta. Byl tu pan Lorry a byl tu i doktor Manette. Byla zde i ona a seděla vedle otce.

Když přivedli jejího manžela, obrátila k němu zrak tak povzbudivý, tolik nabádající k odvaze, tak plný obdivné lásky i soucitné něhy, a přece tak statečný kvůli němu, že mu to vehnalo zdravou krev do tváře, rozjasnilo to jeho pohled a oživilo mu to srdce. Kdyby byl někdo pozoroval účinek tohoto jejího pohledu na Sydneye Cartona, byl by spatřil, že je to účinek přesně týž.

Před tímto nespravedlivým tribunálem platil málo nebo vůbec neplatil nějaký jednací řád, jenž by zajišťoval, aby byl obžalovaný aspoň v nějaké rozumné míře také slyšen. Nebylo by mohlo dojít k takové revoluci, kdyby napřed nebylo bývalo tak obludně zne­užito všech zákonů, řádů a obřadů, jež pak sebevražedná mstivost revoluce rozmetala do větru.

Všechny oči byly upřeny na porotu. Byli tam tíž rázní vlastenci a dobří republikáni jako včera i předevčírem, jako tam budou zítra a pozítří. Svou horlivostí mezi nimi vynikal muž s dychtivou tváří, s prsty ustavičně bloudícími kolem rtů, jehož zjev diváky velmi uspokojoval. Byl to krvežíznivý, kanibalsky vyhlížející, krvelačně smýšlející porotce Jacques třetí ze čtvrti Saint Antoine. A celá porota byla jako sbor psů, sestavený k honbě za zvěří.

Všechny oči se pak obrátily k pěti soudcům a k veřejnému žalobci. Z této strany nebylo dnes žádné příznivé náklonnosti. Jen sveřepá, nepovolná, vražedná umíněnost. Všechny zraky v davu hledaly pak jiné zraky, aby na ně pochvalně zamžikaly; a než se pak sklonily vpřed v napjaté pozornosti, hlavy na sebe zakývaly.

Charles Evrémonde, zvaný Darnay. Včera osvobozen. Včera znovu obžalován a znovu zatčen. Žaloba mu byla dodána včera večer. Je podezřelý a obviněn jako nepřítel Republiky, jako šlechtic, člen tyranské rodiny, člen rodu, uvrženého v klatbu, poněvadž užíval zrušených výsadních práv k hanebnému útlaku lidu. Po právu této klatby propadá Charles Evrémonde, zvaný Darnay, podle zákona bez odvolání trestu smrti.

Slovy tak málo početnými, jestliže ne ještě méně početnými, a v takovémto smyslu promluvil veřejný žalobce.

Předseda se tázal, zda byl obžalovaný obviněn veřejně či tajně.

„Veřejně, předsedo.“

„Kdo jej obvinil?“

„Tři hlasy. Ernest Defarge, vinárník z čtvrti Saint Antoine.“

„V pořádku.“

„Thérèse Defarge, jeho žena.“

„V pořádku.“

„Alexandre Manette, lékař.“

V soudní síni nastal veliký hluk a uprostřed něho bylo vidět doktora Manetta, jak stojí bledý a rozechvělý na místě, kde dosud seděl.

„Předsedo, s rozhořčením prohlašuji, že toto je podvodný vý­mysl. Víte sám, že obžalovaný je manžel mé dcery. Má dcera a ti, které miluje, jsou mi dražší než vlastní můj život. Kdo je to a kde je ten podlý úkladník, který říká, že obviňuji manžela své dcery!“

„Občane Manette, utište se. Odpírat poslušnost autoritě tribunálu znamená stavět se mimo zákon. Pokud jde o to, co je vám dražší než váš život, nic nemůže být dobrému občanu tak drahé jako Republika.“

Hlučné pochvalné volání pozdravilo tuto důtku. Předseda zazvonil a rozhorleně pokračoval.

„Jestliže by Republika od vás žádala, abyste obětoval vlastní svoje dítě, pak by vaší povinností nebylo nic jiného, než je obětovat. Naslouchejte dalšímu jednání. A teď buďte tiše!“

Opět se ozvaly poblázněné výkřiky souhlasu. Doktor Manette se posadil, rozhlížeje se kolem, a rty se mu chvěly; dcera se přitiskla blíž k němu. Dychtivý muž z poroty si mnul ruce a pak se opět jal prsty objíždět svoje rty.

Defarge byl zavolán, když se soudní síň utišila dost na to, aby mohl být vyslechnut, a spěšně vypověděl, jak byl doktor Manette uvržen do vězení, jak on sám byl tehdy ještě malý chlapec, zaměstnaný v jeho službách, jak byl pak doktor propuštěn a v jakém stavu byl k němu po propuštění dopraven. Pak nastal kratičký výslech, neboť soud si při své práci počínal velmi bystře.

„Vykonal jste dobré služby při dobývání Bastily, občane?“

„Domnívám se tak.“

Tu se jakási vzrušená žena jala křičet z davu: „Byl jste při dobývání jeden z nejlepších vlastenců. Proč to neřeknete? Dělal jste tam tehdy dělostřelce a byl jste mezi prvními, kteří vstoupili do prokleté pevnosti, když padla. Vlastenci, říkám tu pravdu!“

Byla to Mstitelka, jež takto zasáhla do soudního řízení, pochvalně a vřele pozdravována posluchačstvem. Předseda zazvonil, ale Mstitelka, rozehřátá povzbuzováním, vykřikla: „Kašlu na ten zvonek!“ a byla za to znovu všeobecně pochválena.

„Povězte tribunálu, občane, co jste onoho dne dělal uvnitř Bastily.“

„Věděl jsem,“ začal Defarge, shlížeje na svou ženu, jež stála pod schody, na které byl vystoupil, a upřeně se na něj dívala, „věděl jsem, že ten vězeň, o kterém mluvím, byl vězněn v kobce, která je známa jako číslo sto pět, Severní věž. Dověděl jsem se to přímo od něho. Když jsem se pak o něj staral a když dělal boty, neznal žádné jiné svoje jméno než sto pět, Severní věž. Jak tam tak toho dne obsluhuji dělo, napadá mě, že určitě tu kobku prozkoumám, až pevnost padne. Pevnost se vzdává. Se žalářníkem jdeme pak ještě s jedním spoluobčanem nahoru do kobky. Důkladně ji prohlížím. Ve štěrbině v komíně, kde byl jeden kámen vyražen a zas vsazen zpátky, najdu popsané papíry. Tady ty popsané papíry jsou. Dal jsem si práci prozkoumat několik ukázek rukopisu doktora Manetta. Tohle je jeho rukopis. Svěřuji tyto papíry, popsané rukopisem doktora Manetta, předsedovi soudu.“

„Dejte je přečíst.“

Za hlubokého mlčení a ticha – zatím co souzený vězeň s láskou hleděl na svou ženu, zatím co jeho žena odtrhovala od něho zrak jen proto, aby se starostlivě podívala na svého otce, zatím co doktor Manette upřeně zíral na toho, jenž četl, zatím co paní Defargeová neodtrhovala zrak od vězně, zatím co Defarge nespouštěl oči ze své dychtivě hledící ženy a zatím co se všechny ostatní pohledy upíraly na doktora, jenž nic kolem sebe neviděl – byly pak předčítány listy, v nichž bylo toto psáno.
