---
title: Kapitola desátá Dva sliby
contentType: prose
---

Uplynulo asi dvanáct měsíců a pan Charles Darnay se stal v Anglii učitelem francouzštiny a znalcem francouzské literatury. Za našich dní byl by profesorem; tehdy ho nazývali domácím učitelem. Učil mladé lidi, kteří měli dost volného času a zájmu studovat živý jazyk, jímž se hovoří po celém světě, a zušlechťoval znalosti všeho, co bylo v tomto jazyce vytvořeno ve vědě i v umění. Uměl vedle toho o těchto věcech psát v dobré angličtině a také je do dobré angličtiny překládat. Takové učitele nebylo tehdy snadno najít; bývalí princové a budoucí králové nedávali se ještě mezi učitele a šlechtici, na mizinu přivedení, nebyli ještě vymazáváni z hlavních knih v Tellsonově bance a nestávali se z nich ještě kuchaři nebo tesaři. Jako učitel, jemuž bylo pro jeho znalosti neobyčejně příjemno i prospěšno naslouchat, a jako vkusný překladatel, jenž do své práce vkládal vedle slovníkových vědomostí něco navíc, byl mladý pan Darnay brzy dobře znám a vyhledáván. Vyznal se nadto v poměrech své země a na ty se soustřeďoval tehdy čím dál větší zájem. A tak se mu při jeho veliké vytrvalosti a neumdlévající píli dobře vedlo.

Neočekával, že bude v Londýně chodit po zlatě nebo že bude mít na růžích ustláno; kdyby byl takto svá očekávání přeháněl, nebyl by se ničeho dopracoval. Očekával práci, tu také dostal a dělal ji, jak uměl nejlépe. V tom vězel jeho úspěch.

Určitou dobu pobýval vždy v Cambridgi, kde učil studenty jako jakýsi tolerovaný podloudník, jenž obchoduje se zakázaným zbožím evropských jazyků, místo aby podle zvyku obchodoval řečtinou a latinou. Jinak žil v Londýně.

Od dní, kdy bylo v ráji věčné léto, až po tyto dny, kdy je na hříšném širém světě většinou zima, stávalo se vždy všem mužům totéž, co Charlesu Darnayovi, že se totiž zamilovali do ženy.

Od oné chvíle, kdy byl v nebezpečí, miloval Lucii Manettovou. Neslyšel nikdy zvuk tak sladký a milý, jako byl zvuk jejího účastného hlasu; neviděl nikdy tvář tak něžně krásnou, jako byla její tvář, když ji viděl proti sobě tam na pokraji hrobu, jejž pro něj kopali. Ještě s ní však o té věci nehovořil; od vraždy v opuštěném zámku tam kdesi daleko za vodami i od dlouhého cestování po prašných silnicích – mohutný kamenný zámek se stal pouhým mlhavým snem – uplynul už celý rok a on jí dosud ani jediným slovem nepověděl, co se děje v jeho srdci.

Byl si dobře vědom důvodů, proč to dosud neudělal. Byl opět letní den, když se ubíral, vrátiv se nedávno ze svého zaměstnání mezi studenty, do tichého zákoutí v Soho, chtěje tu nalézt příležitost, aby mohl otevřít své srdce doktoru Manettovi. Byl navečer letního dne a věděl, že Lucie je se slečnou Prossovou mimo dům.

Zastihl doktora, jak čte v křesle poblíž okna. Duševní síly, jež mu byly oporou v jeho bývalém utrpení, jež však zároveň zhoršovaly tíhu toho utrpení, postupně se mu vracely. Byl to teď muž velmi energický, pevný v svých záměrech, silný v rozhodnosti a rázný ve všem podnikání. Když opět nabyl této energie, bylo v ní někdy trochu křečovitosti a unáhlenosti, jako tomu bylo zprvu i s ostatními jeho duševními schopnostmi; k ničemu takovému nedocházelo však nikdy příliš často a teď to bylo čím dál řidší.

Mnoho vědecky pracoval a málo spal, snadno snášel velikou únavu a byl pokojně veselý. Když k němu teď vstoupil Charles Darnay, odložil knihu a pozvedl ruku.

„Charles Darnay! Jsem rád, že vás vidím. Říkali jsme si už tři nebo čtyři dny, že se máte vrátit. Byli tu včera pan Stryver a Sydney Carton a oba říkali, že jste venku déle, než se patří.“

„Jsem jim vděčen za jejich zájem,“ odpověděl poněkud chladně, pokud šlo o ty dva, avšak velmi vřele, pokud šlo o doktora. „Slečna Manettová –“

„Vede se jí dobře,“ pravil doktor, když se Darnay odmlčel, „a všichni budou jistě rádi, že jste se vrátil. Odešla vyřídit nějaké domácí záležitosti, ale brzy bude zpět.“

„Doktore Manette, věděl jsem, že nebude doma. Využil jsem té příležitosti, že je mimo dům, abych vás požádal o rozhovor.“

Nastalo rozpačité ticho.

„Ano?“ řekl doktor se zřejmým přemáháním. „Přisuňte si křeslo a mluvte.“

Vyhověl, pokud šlo o křeslo, ale hovořit bylo zřejmě pro něj mnohem těžší.

„Mám to štěstí, doktore Manette, že jsem už asi půl druhého roku důvěrným přítelem této domácnosti,“ začal konečně, „a tak doufám, že záležitost, o které chci mluvit –“

Umlčela ho ruka, kterou doktor zvedl, aby ho zarazil. Když ji chvíli takto držel zvednutou, stáhl ji zpět a pravil:

„Jde o Lucii?“

„Ano.“

„Vždy je pro mě těžké o ní hovořit. A je pro mě velmi těžké, jestliže se o ní hovoří tak, jak vy hovoříte, Charlesi Darnayi.“

„Mluvím o ní s vřelým obdivem, s opravdovou úctou a hlubokou láskou, doktore Manette!“ řekl uctivě.

Opět nastala chvilka rozpačitého mlčení, než otec na to řekl:

„Věřím tomu. Jsem k vám spravedlivý, věřím tomu.“

Jeho sebepřemáhání bylo tak zřejmé a tak bylo také zřejmé, že pochází z jeho neochoty mluvit o tom předmětu, že Charles Darnay zaváhal.

„Mám pokračovat, pane?“

Opět rozpaky.

„Ano, pokračujte.“

„Víte již sám, co vám chci říci, i když nemůžete vědět, jak opravdově to říkám, jak opravdově to cítím, i když neznáte samo mé srdce a naděje, strachy i úzkosti, jimiž bylo tak dlouho obtíženo. Drahý doktore Manette, miluji vaši dceru z celého srdce, nezištně a oddaně. Jestliže vůbec je láska na světě, pak je to moje láska k ní. Vy sám jste miloval; nechť vaše dávná láska mluví za mne!“

Doktor seděl s tváří odvrácenou a s očima skloněnýma k podlaze. Při posledních slovech opět napřáhl ruku a spěšně vykřikl:

„O tom ne! To nechte! Zapřísahám vás, nepřipomínejte to!“

Byl to výkřik tak podobný výkřiku pronikavé bolesti, že jej Charles Darnay slyšel v uších ještě dlouho po tom, co dozněl. Pohyboval napřaženou rukou, jako by tím naléhal na Charlese Darnaye, aby mlčel. Darnay to tak pochopil a nepromluvil.

„Prosím vás o prominutí,“ pravil doktor tlumeným hlasem po několika okamžicích. „Nepochybuji, že milujete Lucii; o tom buďte přesvědčen.“

Obrátil se v křesle k němu, avšak nevzhlédl k jeho tváři ani nezvedl oči. Spočinul bradou v dlani a šedivé vlasy mu zastiňovaly tvář.

„Mluvil jste s Lucií?“

„Ne.“

„Ani jste jí nepsal?“

„Nikdy.“

„Bylo by nešlechetné, kdybych se tvářil, jako bych nevěděl, že vaše sebezapření vzešlo z ohledu k jejímu otci. Její otec vám děkuje.“

Podal Darnayovi ruku, ale pohledem ji nedoprovodil.

„Vím,“ řekl Darnay s velikou úctou, „– a jak bych také mohl nevědět, já, který jsem vás tu oba den co den vídal –, že mezi vámi a slečnou Manettovou je citový vztah tak neobyčejný, tak dojemný, tak poznamenaný okolnostmi, jež jej podnítily, že by se málo podobných vztahů našlo třeba i tam, kde je mezi otcem a dítětem něžná láska. Vím, doktore Manette – jak bych mohl nevědět – že smíšena s láskou a povinnou úctou dcery, jež dospěla v ženu, je v jejím srdci ve vztahu k vám sama láska a důvěra dítěte. Vím, že je vám nyní oddána, poněvadž v dětství neměla rodiče, s veškerou horlivou stálostí svých dnešních let a své dnešní povahy, což však je u ní spjato s důvěřivostí dětských let, kdy vás neměla. Vím dokonale, že kdybyste jí byl býval vrácen z onoho světa, sotva by ve vás mohla spatřovat někoho světějšího, než koho ve vás stále vidí. Vím, že kdykoli vás objímá, objímají vás naráz ruce dítěte, ruce dívky a ruce ženy. Vím, že když vás takto miluje, vidí ve vás a miluje ve vás matku ve svém věku, vidí a miluje vás v mém věku, miluje svou matku z doby, kdy ji útrapy zlomily, miluje vás z dob strašlivé zkoušky i vás, jenž jste se šťastně vrátil do života. Věděl jsem to po všechny dny a noci od té doby, co jsem vás poznal tady ve vašem domově.“

Její otec seděl mlčky s tváří skloněnou. Dech se mu poněkud zrychlil, avšak všechny ostatní příznaky vzrušení potlačil.

„Drahý doktore Manette, poněvadž jsem toto vše věděl, poněvadž jsem vás tu oba vždy vídal v tom svatém světle, zapíral jsem sám sebe, pokud jen jsem toho byl jako pouhý člověk schopen. Věděl jsem a vím to i nyní, že vnést svou lásku – i tuto lásku – mezi vás, znamená porušit váš příběh něčím, co není zdaleka tak dobré jako váš vztah. Ale miluji ji. Nebesa jsou mi svědkem, že ji miluji!“

„Věřím tomu,“ pravil její otec zarmouceně. „Myslil jsem si to už dřív. Věřím tomu.“

„Ale nedomnívejte se,“ pravil Darnay, jehož sluchu se dotkl truchlivý hlas jako výčitka, „že bych mohl a chtěl vyslovit třeba jediné z těchto slov, kdyby mi bylo předurčeno, až bych měl to štěstí pojmout ji za manželku, oddělit vás dva jednoho od druhého. Kromě toho, že vím, že by to bylo beznadějné, vím také, že by to byla nízkost. Kdybych si myslil, že by se něco takového mohlo třeba i po mnoha letech stát, kdyby se něco takového skrývalo v mé mysli – kdyby to tam vůbec kdy bylo – kdyby to tam vůbec mohlo být –, nesměl bych se dotknout této ctihodné ruky.“

Zatím co hovořil, položil dlaň na doktorovu ruku.

„Nikoli, drahý doktore Manette. Jsem jako vy dobrovolný vyhnanec z Francie, jako vy byl jsem odtamtud vyštván její pobloudilostí, útlakem a bídou, jako vy toužím žít mimo ni z vlastní práce a v důvěře v lepší budoucnost, a tak chci sdílet s vámi vaše osudy, sdílet s vámi život ve vašem domově a zůstat vám věrný až do smrti. Nechci se dělit s Lucií o její výsadu, že je vaším dítětem, druhem a přítelem; ale chci jí v tom pomáhat a připoutat ji těsněji k vám, jestliže je to vůbec ještě možno.“

Dosud se dotýkal ruky jejího otce. Když její otec na tento dotek odpověděl kratičkým, nikoli však chladným stisknutím, spočinul oběma rukama na podpěrách křesla a po prvé od počátku rozhovoru vzhlédl. Na jeho tváři bylo vidět vnitřní boj, při němž nabývala občas onoho výrazu, blízkého jakési temné pochybovačnosti a strachu.

„V tom, co říkáte, Charlesi Darnayi, je tolik citu i mužnosti, že vám z celého srdce děkuji a chci vám toto své srdce bez výhrady otevřít – nebo takřka bez výhrady. Máte nějaký důvod domnívat se, že vás Lucie miluje?“

„Žádný. Dosud žádný.“

„Bylo přímým účelem tohoto důvěrného rozhovoru, abyste se toho u mne dopátral, jestliže bych to věděl?“

„Ani to ne. Mohlo ještě celé týdny trvat, než bych se byl takového rozhovoru odvážil; nebo jsem se toho mohl odvážit (ať se mýlím či nikoli) třeba zítra.“

„Žádáte mě o nějakou radu v té věci?“

„Nežádám, pane. Domníval jsem se však, že byste mi ji mohl dát, kdybyste to sám pokládal za správné.“

„Žádáte na mně nějaký slib?“

„To žádám.“

„Jaký?“

„Vím dobře, že bez vás bych si nemohl dělat žádné naděje. Vím dobře, že i kdyby mě slečna Manettová chovala už teď v svém čistém srdci – nemyslete si, prosím, že jsem tak domýšlivý, abych to předpokládal –, nebylo by tam vedle lásky k jejímu otci pro mne místo.“

„Jestliže tomu tak je, chápete na druhé straně, co to znamená?“

„Chápu a vím právě tak dobře, že by jediné otcovo slovo ve prospěch kteréhokoli nápadníka vážilo víc než její vlastní mínění, víc než cokoli na světě. Právě proto, doktore Manette,“ pravil Darnay neokázale, avšak pevně, „nepožádal bych vás o toto slovo ani tehdy, kdyby mi šlo o život.“

„Tím jsem si jist. Charlesi Darnayi, tajemství vznikají z nejdůvěrnější lásky právě tak jako z veliké odloučenosti; v tom prvním případě to bývají tajemství jemná a těžko proniknutelná. Takovým tajemstvím je pro mne moje dcera Lucie; nejsem s to rozpoznat, co se děje v jejím srdci.“

„Dovolíte mi, pane, abych se zeptal, zda se domníváte, že –“ Když zaváhal, její otec dokončil za něj:

„Že se o ni uchází někdo jiný;“

„To jsem chtěl říci.“

Její otec okamžik uvažoval, než řekl:

„Sám jste tu viděl pana Cartona. Někdy tu bývá i pan Stryver. Jestliže se vůbec někdo o ni uchází, pak je to některý z těchto dvou.“

„Nebo oba,“ pravil Darnay.

„Nemyslím, že by to byli oba; spíše bych řekl, že pravděpodobně žádný z nich. Chtěl jste však, abych vám něco slíbil. Řekněte mi to.“

„Jestliže by se na vás slečna Manettová kdykoli obrátila v téže věci, o které já vám řekl, slibte mi, prosím, že dosvědčíte moje slova a povíte jí též, že jim věříte. Doufám, že o mně můžete smýšlet tak dobře, abyste nemusel mluvit proti mně. Nedodávám už nic o tom, co je tu pro mne v sázce; jen o toto vás žádám. Máte nepochybné právo klást si podmínky, za kterých o to smím žádat; naslouchám.“

„Slibuji vám, o co žádáte,“ pravil doktor, „a to bez jakýchkoli podmínek. Věřím, že váš cíl, o němž jste mi řekl a za nímž jdete, je poctivý a opravdový. Věřím, že máte v úmyslu utužit, nikoli oslabit pouta mezi mnou a mým druhým, mnohem dražším já. Jestliže mi kdy řekne, že k dokonalému štěstí je jí třeba vás, dám vám ji. Kdyby se vyskytly – Charlesi Darnayi, kdyby se vyskytly –“

Mladý muž vděčně uchopil jeho ruku; jejich ruce byly spojeny, když doktor pokračoval:

„– kdyby se vyskytly jakékoli domněnky, jakékoli dohady, jakákoli podezření, prostě cokoli, co by mluvilo proti muži, kterého by vskutku milovala, ať by to pocházelo z našich dní nebo z dávných dob – a za co by nebyl přímo sám odpověden – bude to kvůli ní zapomenuto. Je mi vším; znamená pro mne víc než jakékoli utrpení, znamená pro mne víc než jakákoli křivda, znamená – – Ale o tom je zbytečno hovořit.“

Tak podivně se znenadání odmlčel a tak podivně ustrnul jeho pohled, když přestal hovořit, že Darnay pocítil, jak jeho vlastní ruka mrazivě chladne v dlani, jež pomalu uvolňovala sevření a pak ruku pustila.

„Něco jste mi říkal,“ pravil doktor Manette a začal se usmívat. „Co jste mi to říkal?“

Nevěděl zprvu, co má odpovědět, ale pak si vzpomněl, že hovořil o podmínce. Ulevilo se mu, když se na to upamatoval, a odpověděl:

„Chtěl bych vám oplatit důvěru, kterou jste mi projevil. Moje nynější jméno, i když je to jen málo pozměněné jméno mé matky, není, jak si jistě vzpomínáte, moje pravé jméno. Rád bych vám pověděl, jak se vskutku jmenuji a proč jsem v Anglii.“

„Zadržte!“ řekl doktor z Beauvais.

„Rád bych vám to pověděl, abych si tím víc zasloužil vaši důvěru a neměl před vámi tajemství.“

„Zadržte!“

Na okamžik si dokonce doktor přidržel obě ruce na uších; v dalším okamžiku přiložil obě ruce na Darnayova ústa.

„Povíte mi to, až se vás zeptám, ne dnes. Jestliže budete mít úspěch, jestliže vás Lucie bude milovat, povíte mi to ráno před svatbou. Slibujete mi to?“

„Rád.“

„Podejte mi ruku. Za chvíli se vrátí a bude lépe, jestliže nás dnes večer neuvidí spolu. Jděte! Bůh nechť je s vámi!“

Bylo už tma, když Charles Darnay odešel, a bylo o hodinu víc a ještě temněji, když se Lucie vrátila domů; sama spěchala do pokoje – neboť slečna Prossová odešla přímo nahoru – a byla překvapena, že křeslo, kde čítal, je prázdné.

„Otče!“ zavolala na něj. „Tatínku!“

Nedostala žádnou odpověď, ale z jeho ložnice zaslechla tlumené klepání. Tiše prošla pokojem, který ji ještě dělil od ložnice, podívala se na dveře a zděšeně běžela zpět, volajíc sama k sobě, zatím co krev jí chladla v žilách: „Co teď mám dělat! Co jen mám dělat!“

Její nerozhodnost trvala jen okamžik; pospíšila zpět, zaklepala na dveře a něžně na něj zavolala. Zvuk kladiva ustal, když na něj promluvila, vyšel k ní a dlouho pak chodili sem a tam pokojem.

Té noci sestoupila z lůžka a šla se na něj podívat, jak spí. Spal tvrdě a bednička s obuvnickými nástroji i jeho stará nedodělaná práce ležely tam jako obvykle.
