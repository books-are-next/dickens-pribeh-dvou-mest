---
title: ''
contentType: prose
---

Kapitola čtrnáctá  
Počestný obchodník

  

Když tak seděl pan Jeremiah Cruncher na své stolici na Fleet Streetu, maje vedle sebe svého hrozně ježatého kluka, viděl den co den před sebou nesmírný počet nejrůznějších věcí. Kdo by také byl mohl sedět na čemkoli na Fleet Streetu za nejživějších hodin dne a nebýt oslněn i ohlušen obrovskými průvody, z nichž jeden směřoval se sluncem k západu, druhý od slunce k východu, ale oba vždy mířily k rovinám za rudě červeným obzorem, kde slunce zapadá.

Se slámou v ústech seděl tu pan Cruncher a pozoroval ty dva proudy jako onen pohanský venkovan, jenž měl po několik století za povinnost bdít nad řekou – a rozdíl byl jen v tom, že Jerry nikterak neočekával, že jeho proudy vyschnou. Nebylo by to bývalo také očekávání, v němž by byl mohl spatřovat nějaký prospěch, neboť určitá menší část jeho příjmu pocházela z toho, že doprovázel bázlivé ženy (většinou tělnaté a překročivší již prostřední léta) z té strany proudu, na které stála Tellsonova banka, na protější břeh. Třebaže v každém tom případě pobyli spolu velmi krátce, vždy byl pan Cruncher dámou tak zaujat, že nezapomněl vyjádřit velikou touhu vypít skleničku dámě na zdraví. A právě dary, jež mu bývaly uštědřeny, aby mohl vykonat tento blahovolný skutek, doplňovaly, jak už jsme řekli, jeho jmění.

Byly doby, kdy básník seděl na stolici na veřejném místě a hloubal před zraky lidí. Sedě na stolici na veřejném místě, nejsa však básník, hloubal pan Cruncher co možno nejméně a rozhlížel se kolem sebe.

Stalo se, že se takto zaměstnával ve chvíli, kdy davy prořidly, kdy už tu bylo málo opozdivších se žen a kdy se mu vůbec vedlo tak nevýnosně, až začal silně podezřívat paní Cruncherovou, že sebou jistě zas hodila o zem a modlí se víc než jindy, když tu upoutal jeho pozornost jakýsi neobvyklý dav lidí, valící se po Fleet Streetu na západ. Pohlédnuv tím směrem, zjistil pan Cruncher, že tam přichází jakýsi pohřeb a že proti tomu pohřbu lidé něco namítají, což právě způsobilo to pozdvižení.

„Mladý Jerry,“ obrátil se pan Cruncher na svého potomka. „Někoho pohřbívají.“

„Hurá, táto!“ zvolal mladý Jerry.

Mladý muž vydal ze sebe ten výkřik s jakýmsi tajuplným přízvukem. Staršího muže však výkřik tak pohněval, že vyčkal, až bude vhodná příležitost, a vlepil mladému muži jednu za ucho.

„Co tím myslíš? Co tady křičíš hurá? Co tím chceš svému otci povědět, ty skrčku? Mám už toho kluka zrovna dost!“ pravil pan Cruncher, pohlížeje na něho. „Toho kluka i těch jeho hurá! Ať už tě neslyším nebo mě ucítíš. Slyšíš mě?“

„Já tím nic zlého nemyslil,“ odporoval mladý Jerry a třel si tvář.

„Tak toho nech,“ pravil pan Cruncher; „nic už nechci slyšet. Vylez si tady na stolici a dívej se na ty davy.“

Syn poslechl a dav se zatím přiblížil; lidé křičeli a pískali kolem špinavého pohřebního vozu a kolem špinavého smutečního kočáru, v kterém seděl jen jediný truchlící, oblečený v omšelém slavnostním oděvu, jak bylo při takové příležitosti nezbytné pro jeho důstojnost. Ale zřejmě se tomu člověku v kočáře nelíbilo, když ho teď obklopoval dav čím dál početnější, když se mu lidé posmívali, dělali na něj pošklebky a ustavičně řvali a křičeli: „Cha, cha! Fízlové! Fuj, fuj, fízlové!“ přidávajíce k tomu jména příliš početná a šťavnatá, aby je bylo možno opakovat.

Pohřby vždy pana Crunchera přitahovaly; vždy ho to duševně probudilo a všecek se vzrušil, kdykoli nějaký pohřeb míjel Tellsonovu banku. A tak ho přirozeně vzrušil i tento pohřeb s doprovodem tak neobvyklým a zeptal se hned prvního člověka, jenž do něho strčil:

„Co se to děje, člověče? Koho to vezou?“

„Nevím,“ pravil muž. „Fízlové! Cha, cha! Fuj, fízlové!“ Zeptal se jiného. „Kdo je to?“

„Nevím,“ odpověděl muž, přesto však přiložil ruce k ústům a začal vydávat ze sebe s podivuhodnou horlivostí a zaníceností výkřiky: „Fízlové! Cha, cha, fízlové! Fuj, fuj!“

Konečně do něho vrazil jakýsi člověk lépe poučený o podrobnostech toho případu a od něho se dověděl, že to je pohřeb jakéhosi Rogera Clye.

„Byl to fízl?“ tázal se pan Cruncher.

„Fízl z Old Bailey,“ odpověděl informátor. „Cha, cha! Fuj! Cha, cha, fízlové z Old Bailey!“

„Ale ovšem!“ vykřikl Jerry, rozpomenuv se na přelíčení, jemuž byl přítomen. „Vždyť já ho viděl. Tak je tedy mrtev?“

„Dočista mrtev,“ odpověděl muž, „a nemůže ani být dost mrtev. Ven s nimi! Fízlové to jsou! Vytáhněte je ven, ty fízly!“

Poněvadž tu většinou v nikom žádné myšlenky nebylo, byla to myšlenka do té míry přijatelná, že se jí dav okamžitě horlivě chopil, a zatím co hlasitě opakoval návrh ‚ven s nimi‘ a ‚vytáhněte je‘, sevřel oba povozy tak těsně, že se zastavily. Jakmile dav otevřel dvířka kočáru, jediný truchlící sám hned odtamtud vyskočil a octl se jim na okamžik v rukou; ale byl tak mrštný a tak uměl využít příležitosti, že v dalším okamžiku již proběhl poboční ulicí, zanechav za sebou plášť, klobouk, smuteční stuhu, bílý kapesník a další symboly truchlení.

Lidé je roztrhali na kusy a k veliké své radosti je široko daleko rozprášili, zatím co obchodníci spěšně zavírali krámy, neboť v těch dobách se dav nezastavoval před ničím a byla to nestvůra, z níž byl strach. Již se chystali otevřít pohřební vůz a vytáhnout odtamtud rakev, když tu jakási bystřejší hlava navrhla, aby ji raději za vše­obecného jásotu doprovodili, kam patří. Poněvadž tu praktických návrhů byl nedostatek, přijali i tento návrh jednohlasně a kočár se okamžitě naplnil osmi lidmi uvnitř a tuctem venku, zatím co právě tolik lidí vylezlo na střechu pohřebního vozu a drželi se tam, jak jen je to při jejich důmyslu napadlo. Mezi prvními z těchto dobrovolníků byl sám Jerry Cruncher, jenž skromně skryl svou ježatou hlavu do kouta pohřebního kočáru, aby ho z Tellsonovy banky nebylo vidět.

Pohřebníci, kteří tu měli službu, vznášeli námitky proti těmto změnám v obřadu, ale poněvadž řeka byla nebezpečně blízko a poněvadž několik hlasů prohodilo, jak snadno lze studenou lázní přivést vzdorující lidi tohoto povolání k rozumu, byly to námitky slabé a ozvalo se jich málo. Znovu se utvořivší průvod se vydal na cestu, ale kočího na pohřebním voze dělal kominík – radil mu přitom pravidelný kočí, jenž, pečlivě střežen, tiskl se těsně vedle něho – a paštikář, také doprovázený svým kabinetním ministrem, řídil smuteční kočár. Medvědář, v těch dobách oblíbená pouliční figurka, vmísil se jako další ozdoba do zástupu ještě dříve, než průvod projel Strandem; jeho medvěd, černý a velmi opelichaný, vytvářel vskutku pohřební ovzduší v té části průvodu, kde kráčel.

Pilo se pivo, kouřily se dýmky, řvaly se písně a do nekonečna se zesměšňovalo smuteční bědování v tom nespořádaném průvodě, jenž při každém kroku narůstal a před nímž se zavíraly všechny krámy. Cílem byl starý kostel sv. Pankráce daleko v polích. Konečně tam průvod dospěl, vhrnul se na hřbitov a vložil pak po svém způsobu a k velikému svému uspokojení nebožtíka Rogera Clye do hrobu.

Když se takto zbavili mrtvoly a když si dav potřeboval opatřit jinou zábavu, jiná bystrá hlava (nebo možná táž) vymyslila vtipný nápad obviňovat chodce, že jsou to fízlové z Old Bailey, a mstít se na nich. Když se jali tento nápad uskutečňovat, bylo pronásledováno několik desítek nevinných lidí, kteří nikdy v životě nebyli ani poblíž Old Bailey, a dostalo se jim surových ran i kopanců. Snadno a přirozeno bylo pak přejít k rozbíjení oken a pak i k plenění hospod. Když konečně byl po několika hodinách zbořen tu a tam nějaký letní domek a když bylo vytrháno několik ohrad, aby se bojovnější povahy měly čím vyzbrojit, rozkřikla se zpráva, že přichází garda. Po této zprávě se dav postupně rozplynul a garda pak přišla nebo možná také nepřišla, a tak to bývalo s takovým srocením vždycky.

Pan Cruncher se už závěrečných zábav nezúčastnil, nýbrž zůstal na hřbitově, aby tam pohovořil s hrobníky a projevil jim účast. To místo na něj působilo útěšně. Z blízké hospody si opatřil dýmku a teď ji kouřil, nahlížeje mřížovím a spřádaje zralé úvahy o tom místě.

„Jerry,“ pravil pan Cruncher, oslovuje po svém obvyklém způsobu sám sebe, „viděl jsi tenkrát toho Clye a na vlastní oči jsi taky viděl, že to byl člověk mladý a pěkně rostlý.“

Když dokouřil dýmku a když ještě chvilku zůstal ponořen v úvahách, dal se na zpáteční cestu, aby byl na svém místě před Tellsonovou bankou ještě před zavírací hodinou. Zda mu úvahy nad smrtelností lidskou pobouřily játra či zda už dříve nebylo jeho zdraví v pořádku nebo zda dychtil projevit pozornost vynikajícímu člověku, to nás ani příliš nezajímá, ale zajímá nás, že na zpáteční cestě vykonal krátkou návštěvu u svého lékařského rádce, u jakéhosi vynikajícího chirurga.

Když mu mladý Jerry oznámil, že za jeho nepřítomnosti nebyla žádná práce, velmi mu ulevil v jeho starostech. Jakmile byla banka zavřena, prastaří úředníci vyšli, obvyklý hlídač zaujal svoje místo a pan Cruncher se synem odešli domů na čaj.

„Tak teď ti povím, co tě čeká!“ řekl pan Cruncher své ženě, jakmile vstoupil. „Jestli mi to jako člověku, který si poctivě vydělává na živobytí, dnes v noci půjde špatně, budu určitě vědět, že ses modlila proti mně, a zatočím s tebou zrovna tak, jako bych tě rovnou při tom přistihl.“

Utrápená paní Cruncherová potřásla hlavou.

„Cože, ty mi to budeš dělat rovnou před očima!“ pravil pan Cruncher v hněvivém podezření.

„Nic neříkám.“

„Dobrá, tak mi tu ale nemedituj. To bys sebou mohla zrovna tak hodit o zem. Mohla bys být proti mně tím meditováním zrovna tak jako modlením. Hned toho všeho nech!“

„Ano, Jerry.“

„Ano, Jerry,“ opakoval pan Cruncher, usedaje k čaji. „Ach, samozřejmě, že ano, Jerry. Tak to je. Samozřejmě, jen říkej ano, Jerry.“

Pan Cruncher nechtěl tímto hněvivým opakováním celkem nic přesného říci, ale používal toho, jak už to lidé nezřídka dělají, aby ironicky vyjádřil svou nespokojenost.

„Ty s těmi svými ano, Jerry,“ řekl pan Cruncher, ukousnuv si kus chleba s máslem a doprovázeje to pohybem, jako by chleba zajídal velikou neviditelnou ústřicí z talířku. „Ach, to bych řekl. To už ti věřím.“

„Půjdeš dnes večer pryč?“ tázala se zdvořilá žena, když si znovu ukousl.

„Ano, půjdu.“

„Mohu jít s tebou, táto?“ rychle se ho zeptal syn.

„Ne, to nemůžeš. Jdu – tvoje matka o tom ví – chytat ryby. To jdu dělat. Jdu na ryby.“

„Máš už ten rybářský prut důkladně rezavý, viď, táto?“

„Co je ti do toho.“

„Přineseš nějaké ryby domů, táto?“

„Jestli nepřinesu, budeš mít zítra málo co jíst,“ odpověděl ten muž, potřásaje hlavou; „a už těch otázek dost; budeš už dávno v posteli, až půjdu.“

Ostatek večera zasvětil tomu, že bděle hlídal paní Cruncherovou a ustavičně s ní nevrle hovořil, aby jí zabránil meditovat o jakých­koli prosbách v jeho neprospěch. Proto také měl i svého syna k tomu, aby s ní hovořil, a chystal té nešťastné ženě těžké chvilky tím, že jí znovu a znovu vyčítal, co jen ho napadlo, a neponechal jí ani chvilku volnou, aby se mohla zamyslit. Nejzbožnější člověk nebyl by mohl vzdát větší poctu účinnosti modliteb, než jak on to dělal v nedůvěře k své ženě. Bylo to, jako by člověk, jenž se chlubí, že nevěří v strašidelné příběhy, dal se najednou takovým strašidelným příběhem poděsit.

„A pamatuj si,“ pravil pan Cruncher. „Zítra ráno žádné hlouposti! Jestli se mi jako počestnému obchodníkovi podaří opatřit pořádný kus masa, ne abys mi začala říkat, že se toho nedotkneš, že raději budeš jíst chleba. Jestli se mi jako počestnému obchodníkovi podaří opatřit trochu piva, ne abys mi zas říkala, že ty raději vodu. Když chceš do Říma, dělej, co se v Římě dělá. Řím se ti špatně odmění, jestli to tak dělat nebudeš. Já jsem tvůj Řím, to už víš.“

Pak zase začal bručet:

„Ty si myslíš, že mi pořád budeš házet jídlo a pití zpátky do tváře! Tím svým klekáním a vůbec tím svým bezohledným jednáním nás pomalu připravíš o všechno jídlo a pití. Podívej se na svého kluka; je to přece tvůj syn? Je hubený jak šindel. To si říkáš matka, když nevíš, že první mateřská povinnost je syna pořádně nacpat?“

To se dotklo mladého Jerryho na citlivém místě; jal se vyčítavě dotírat na matku, aby konala svou první povinnost, a ať už si dělá cokoli jiného nebo ať cokoli jiného zanedbává, musí především dbát, aby se zhostila tohoto mateřského úkolu, který jí otec s takovou láskou a jemností připomněl.

Tak plynul večer v Cruncherově rodině až do chvíle, kdy dostal mladý Jerry příkaz ulehnout do postele a kdy matka, podobně napomenuta, ulehla též. Pan Cruncher trávil pak první noční hodiny kouřením dýmky a začal se chystat na výpravu teprve, když byla takřka jedna hodina s půlnoci. Nedlouho před touto strašidelnou hodinou vstal ze židle, z kapsy vytáhl klíč, odemkl zamčenou skříň a vzal odtamtud pytel, dost mohutný sochor, provaz, řetěz a další rybářské náčiní podobného druhu. Rozvěsiv obratně tyto věci po sobě, uštědřil na rozloučenou nadávku paní Cruncherové, zhasl světlo a vyšel ven.

Mladý Jerry, který jen předstíral, že se svléká, než vlezl do postele, vyšel nedlouho za otcem. Skryt temnotou vykročil za ním z pokoje, sestoupil za ním po schodech, přešel za ním dvůr a vyšel pak za ním do ulic. Nikterak mu nedělalo starosti, jak se zas dostane zpátky do domu, neboť tu bydlilo plno nájemníků a domovní dveře byly celou noc dokořán.

Poháněn chvalitebnou ctižádostí prozkoumat tajemné umění, kterého je otci třeba v jeho počestném povolání, jal se mladý Jerry sledovat ctihodného otce krok za krokem, drže se přitom tak blízko u stěn domů, u zdí a domovních dveří, jak byly blízko jeho oči jedno od druhého. Zamířiv k severu, neušel ctihodný otec příliš daleko, když se k němu připojil jiný žák Isaaca Waltona, a pokračovali pak v cestě spolu.

Půl hodiny po tom, co vyšli, měli už za sebou blikající svítilny i podřimující ponocné a octli se na opuštěné silnici. Tady se k nim připojil další rybář – a to tak tiše, že kdyby byl býval mladý Jerry pověrčivý, byl by si mohl myslit, že se druhý z těch vyznavačů ušlechtilého umění náhle rozštěpil ve dvě bytosti.

Tři muži pokračovali v cestě a mladý Jerry za nimi, až se ti tři zastavili pod náspem, který vybíhal nad silnici. Nahoře na náspu stála nízká cihlová zeď s železným zábradlím na vrcholku. Zde ve stínu náspu a zdi tři muži odbočili se silnice a dali se vzhůru slepou uličkou, jejíž jednu stranu tvořila právě tato zeď, vysoká v těch místech dva až tři metry. Skryt v koutku a vyhlížeje do uličky, spatřil pak mladý Jerry postavu svého ctihodného otce, jasně se rýsující proti mlhavému a mračny zacloněnému měsíci, jak obratně šplhá vzhůru po mřížoví železných vrat. Netrvalo dlouho a byl za vraty, po něm je přelezl druhý rybář, a pak i třetí. Spustili se tiše na zem za vraty a chvilku tam zůstali ležet – patrně aby naslouchali. Pak se po rukou a po kolenou odplížili.

Teď bylo na mladém Jerrym, aby se přiblížil k bráně, což také se zatajeným dechem udělal. Skrčil se tam opět do kouta, a nahlížeje dovnitř, spatřil tři rybáře, jak se plíží bujnou travou; a všechny náhrobní kameny toho hřbitova – byl to veliký hřbitov, kam takto vnikli – přihlížely tomu jako bíle oděné přízraky a kostelní věž shlížela dolů jako duch strašlivého obra. Neodplížili se příliš daleko, zastavili se a vztyčili. A pak se jali rybařit.

Nejprve rybařili rýčem. Pak si ctihodný otec začal chystat jakýsi nástroj, podobný veliké vývrtce. Ať už měli v rukou jakékoli nástroje, pracovali s nimi pilně, když tu se náhle ozval hrozivý úder kostelních hodin a tolik poděsil mladého Jerryho, že se dal na útěk a vlasy měl přitom zježeny jako jeho otec.

Ale dávná jeho touha zvědět víc o těchto věcech nejen ho na útěku zarazila, nýbrž přilákala ho zas zpátky. Když po druhé nahlédl vraty dovnitř, dosud vytrvale rybařili, ale zdálo se teď, že už něco zabralo. Z hloubi bylo slyšet jakési skřípění a sténání a tři sehnuté postavy byly napjaty jako pod nějakým břemenem. Postupně z toho břemene spadla všechna hlína, jež na něm ležela, a objevilo se nad zemí. Mladý Jerry dobře věděl, jaké je to břemeno; když je však spatřil a když viděl ctihodného otce, jak se je chystá vypáčit a otevřít, tolik se jako nováček v takových věcech poděsil, že se opět dal na útěk a nezastavil se, dokud nebyl na míli daleko.

Nebýt toho, že musel nabrat dech, nebyl by se ani tehdy zastavil, neboť tu běžel závod se strašidly a toužil už být u cíle. Měl utkvělou představu, že ho pronásleduje rakev, kterou tam byl spatřil; a když ji tak v duchu viděl, jak za ním vzpřímena poskakuje, odrážejíc se svým úzkým koncem, jak ho již dobíhá, jak mu poskakuje po boku a chce ho vzít pod paží, měl Jerry vskutku čeho se děsit. Byl to také pronásledovatel čertovsky nedůsledný a všudypřítomný, neboť naplniv noc za Jerryho zády hrůzou, přiměl jej běžet středem silnice a vyhýbat se temným stromořadím ze strachu, že vyběhne zas odtamtud podoben vodou promočenému draku bez ocasu a křídel. Skrýval se též ve vchodech domů, třel si svá strašlivá ramena o dveře a zvedal je až k uším, jako by se smál. Skrýval se ve stínech na silnici a uléhal tam záludně na záda, aby mu podrážel nohy. Přitom ustavičně poskakoval za ním a doháněl ho, takže když se chlapec konečně dostal k vlastním dveřím, nebylo nic divného, že byl napůl mrtev. Ale ani pak ho pronásledovatel nepropustil, nýbrž stoupal za ním po schodech vzhůru, udeřiv přitom o každý schod, vlezl s ním do postele, a když Jerry usnul, dolehl mu celou svou mrtvou vahou na prsa.

Sotva začalo svítat a dříve, než vyšlo slunce, probudila mladého Jerryho z tísnivého spánku v jeho komůrce otcova přítomnost v rodinném pokoji. Něco se mu patrně nepovedlo; tak aspoň soudil mladý Jerry z toho, že otec držel paní Cruncherovou za obě uši a tloukl její hlavou o pelest lůžka.

„Říkal jsem, že ti to udělám,“ pravil pan Cruncher, „a taky jsem to udělal.“

„Jerry, Jerry, Jerry!“ prosila jeho žena.

„Děláš všechno, abys nám zkazila výdělek z podnikání,“ řekl Jerry, „a já pak tím se svými společníky trpím. Slíbila jsi, že mě budeš ctít a poslouchat; proč to u všech čertů neděláš?“

„Dělám všechno, abych byla dobrá žena, Jerry,“ pravila na to ubohá žena plačíc.

„A tomu říkáš být dobrá žena, když se stavíš proti manželovu podnikání? Tomu říkáš ctít manžela, když nectíš jeho podnikání? Tomu říkáš poslouchat manžela, když ho neposloucháš zrovna v tom, na čem záleží jeho podnikání?“

„Tenkrát ses ještě nedal do toho strašného podnikání, Jerry.“

„Má ti stačit,“ řekl na to pan Cruncher, „že jsi manželka počestného obchodníka, a nemáš svou ženskou hlavu zaměstnávat nějakými výpočty, kdy začal nebo nezačal s něčím obchodovat. Manželka, která ho ctí a poslouchá, vůbec si nemá jeho obchodování všímat. To si o sobě myslíš, že jsi nábožná ženská? Jestli ty jsi nábožná ženská, tak chci raději bezbožnou! Nemáš v sobě o nic víc přirozeného smyslu pro povinnost, než je na dně Temže kolíků, a tak ti ho musím vtloukat do hlavy.“

Hádku vedli šeptem a skončila, když počestný obchodník odkopl hlínou pomazané boty a ulehl na podlahu. Když syn bázlivě vyhlédl a spatřil ho, jak tu leží na zádech a ruce, pošpiněné rzí, má jako polštář pod hlavou, také znovu ulehl a usnul.

K snídani nebyly žádné ryby a málo bylo i jiného jídla. Pan Cruncher byl ve špatné náladě a popudlivý, v ruce pak držel pokličku, aby jí použil jako střely v případě, že by spatřil, jak se paní Cruncherová chystá modlit před jídlem. V obvyklou hodinu se umyl, vyčistil šaty a vydal se se synem za denním zaměstnáním.

Mladý Jerry, jenž tu kráčel se stolicí pod paží po otcově boku slunným a zalidněným Fleet Streetem, byl docela jiný mladý Jerry než onen z minulé noci, jenž prchal domů opuštěnou temnotou před strašlivým pronásledovatelem. S jitrem se mu vrátila prohnanost, s nocí pohynuly výčitky svědomí – a v tom nebyl patrně toho krásného jitra na Fleet Streetu a v londýnské City sám.

„Táto,“ pravil mladý Jerry, když tak kráčeli a když se napřed ujistil, že je od otce nejméně na vzdálenost natažené paže a že stolice je mezi nimi, „co je to vyhrabovač mrtvol?“

Pan Cruncher se na chodníku zarazil, než na to řekl: „Jak to mám vědět?“

„Já myslil, že znáš všechno, táto,“ pravil bezelstný chlapec.

„Hm, dobrá,“ pravil pan Cruncher, když šel zas dál a zvedl klobouk, aby se mu ostnatá hlava provětrala, „je to obchodník.“

„A jakým zbožím obchoduje, táto?“ tázal se čilý mladý Jerry.

„S jakým zbožím, říkáš?“ pravil pan Cruncher, když se byl chvilku rozmýšlel. „Je to jakýsi druh vědeckého zboží.“

„Nejsou to lidská těla, táto?“ zeptal se dychtivý chlapec.

„Myslím, že to je něco na ten způsob,“ pravil pan Cruncher.

„Ach, táto, já bych byl tak rád vyhrabovačem, až vyrostu!“

Pan Cruncher byl polichocen, ale potřásl hlavou jaksi pochybovačně a mravokárně. „To záleží na tom, jak budeš pěstovat svoje nadání. Pěkně si pěstuj nadání, nikdy nikomu neříkej o nic víc, než musíš, a pak člověk ani teď neví, kam až to můžeš dotáhnout.“ Když mladý Jerry, takto povzbuzen, odběhl o několik metrů napřed, aby postavil stolici do stínu Temple Baru, dodal pan Cruncher sám k sobě: „Jerry, počestný obchodníku, jsou tu jisté vyhlídky, že ti ten kluk přinese požehnání a že tě odškodní za svou matku.“
