---
title: Kapitola sedmá Zaklepání na dveře
contentType: prose
---

„Zachránil jsem ho.“ Nebyl to další z těch snů, v nichž k ní často přicházel; opravdu tady byl. A přece se jeho žena chvěla a lpěl na ní mlhavý, ale těžký strach.

Všechno ovzduší kolem bylo tak těžké a temné, lidé byli tak vášnivě pomstychtiví a vrtkaví, nevinní byli odsuzováni k smrti na pouhé mlhavé podezření a z temné zášti; bylo tak nemožno zapomenout, že mnozí, právě tak nevinní jako její manžel a právě tak někomu drazí jako on jí, propadali denně osudu, jemuž on byl vyrván, že se jejímu srdci nemohlo tak ulehčit, jak myslila, že by tomu mělo být. Začaly padat stíny zimního odpoledne a strašlivé káry i nyní drkotaly ulicemi. V duchu je sledovala a hledala jej mezi odsouzenci; a pak se ještě těsněji k němu přitiskla, jak tu byl přítomen ve své tělesné podobě, a chvěla se ještě víc.

Když ji otec utěšoval, projevoval nad její ženskou slabostí převahu podivuhodně soucitnou. V této chvíli nebylo žádného podkroví, žádného obuvnictví, žádného sto pět, Severní věž! Vykonal úkol, který si sám uložil, splnil svůj slib, zachránil Charlese. Nechť se všichni na něj spolehnou.

Domácnost měli velmi skromnou, a to nejen z toho důvodu, že to byl nejbezpečnější způsob života, jenž byl lidem co nejméně trnem v oku, nýbrž i proto, že nebyli bohatí a že Charles musel po celou dobu pobytu ve vězení draze platit za špatnou stravu i za stráže a přidávat na živobytí chudším vězňům. Částečně z tohoto důvodu a částečně též proto, aby se vyvarovali domácího špeha, neměli nikoho k posluze; příležitostně jim posloužili občan a občanka, kteří byli vrátnými u domovních vrat; každodenním sluhou stal se jim Jerry (pan Lorry jim ho takřka úplně přenechal), jenž u nich spával noc co noc.

Z nařízení jednotné a nedělitelné Republiky volnosti, rovnosti a bratrství nebo smrti musela být na dveřích nebo veřejích každého domu čitelně napsána jména všech obyvatel, a to písmem určité velikosti v určité vyhovující výši nad zemí. A tak jméno pana Jerryho Crunchera zdobilo veřeje dolních dveří; a když se pak odpolední stíny prohloubily, objevil se i sám nositel tohoto jména, když byl do té chvíle dohlížel na malíře, kterého doktor Manette objednal, aby k seznamu jmen přimaloval jméno Charlese Evrémonda, zvaného Darnay.

Za všeobecného strachu i nedůvěry, jimiž časy ztemněly, změnily se i všechny obvyklé a nevinné životní starosti. V doktorově malé domácnosti právě tak jako v mnoha jiných obstarávaly se věci denní potřeby každého večera nákupem po nevelkých množstvích a v různých menších obchodech. Všeobecně si lidé přáli budit co nejméně pozornosti a dávat co nejmenší příležitost k řečem a závisti.

Nákupy obstarávali v posledních několika měsících slečna Prosso­vá a pan Cruncher; ona nosila peníze a on nákupní košík. Každého odpoledne, asi právě v době, kdy se rozsvěcely pouliční lampy, vydávali se za svou povinností a vraceli se pak domů s potřebnými věcmi. Přestože slečna Prossová, když tak dlouho žila v úzkém spojení s francouzskou rodinou, byla by se mohla naučit z jejího jazyka právě tolik, jako uměla z vlastního, kdyby jen se jí bylo chtělo, jenže ona si toho naprosto nehleděla; a tak neuměla z toho „nesmyslu“ (jak tomu říkala) o nic víc, než z něho uměl pan Cruncher. Nakupovala tedy tím způsobem, že se vytasila na prodavače s podstatným jménem, aniž je uvedla jakýmkoli členem, a jestliže to náhodou nebylo jméno věci, kterou chtěla, rozhlédla se po této věci, zmocnila se jí a držela ji v rukou tak dlouho, až byl obchod uzavřen. Smlouvala vždy tak, že pozvedla na označení spravedlivé ceny zboží o jeden prst méně, než jich zvedl prodavač, ať už jich zvedl jakýkoli počet.

„Tak co, pane Crunchere,“ pravila slečna Prossová, jejíž oči zčervenaly šťastným pláčem, „jestli jste připraven, můžeme jít.“

Jerry chraptivě prohlásil, že je slečně Prossové k službám. Dávno už byl setřen všechen rez z jeho rukou, ale jeho ostnatou hlavu nic nemohlo urovnat.

„Musíme koupit spoustu věcí,“ pravila slečna Prossová, „a bude to pěkně dlouho trvat. Mimo jiné potřebujeme víno. Ať už pro ně půjdeme kamkoli, uslyšíme tam od těch rudohlavců samé hezké přípitky.“

„Řekl bych, slečno, že vám to bude jedno,“ pravil na to pan Cruncher, „jestli budou připíjet na vaše zdraví nebo na zdraví smraďochovi.“

„Komu?“ pravila slečna Prossová.

Poněkud zaražen, vysvětlil pan Cruncher, že tím myslil Lucifera.

„To opravdu není potřeba,“ pravila slečna Prossová, „aby mi někdo vysvětloval, na co tihle tvorové myslí. Nemají v hlavě nic jiného než půlnoční vraždy a zločiny.“

„Proboha, tiše! Prosím vás, opravdu prosím, buďte opatrná!“ zvolala Lucie.

„Ano, ano, budu opatrná,“ řekla slečna Prossová, „ale mohu přece tady mezi námi vyjádřit naději, že mě nikdo nebude chtít na ulici obejmout a dusit zápachem cibule a tabáku. A vy, moje ptáčátko, vy se teď ani nehněte tady od krbu, dokud se nevrátím! Pečujte o manžela, kterého jste dostala zpátky, a nechte svou hezkou hlavičku na jeho rameni, jak ji tam teď máte, dokud mě tady zas neuvidíte! Mohu se vás na něco zeptat, než odejdu, doktore Manette?“

„Tolik svobody si můžete dovolit,“ odpověděl doktor s úsměvem.

„Proboha, nemluvte o svobodě, máme jí až po uši,“ pravila slečna Prossová.

„Tiše přece! Zas už tak mluvíte?“ vyčítavě řekla Lucie.

„Dobrá, drahoušku,“ pravila slečna Prossová, pokyvujíc důrazně hlavou, „musím vám zkrátka a dobře připomenout, že jsem poddaná Jeho nejmilostivějšího Veličenstva krále Jiřího Třetího,“ při tom jméně se slečna Prossová uklonila, „a jako taková vyznávám zásadu: Vem’ politiku ďas, i podlost jejich sraz; v něm naděje všech nás: Bůh krále chraň!“ Pan Cruncher, přístupen náhle pocitům poddanské věrnosti, bručivě zopakoval slova slečny Prossové, jako by to bylo v kostele.

„Ráda vidím, že je ve vás tolik z Angličana, i když bych byla raději, kdyby vám ten hlas nebyl nastydl,“ pravila pochvalně slečna Prossová. „Ale k té otázce, doktore Manette. Je vůbec –“ vždycky se ta dobrá žena tvářila, že bere zlehka všechno, co jim všem dělalo veliké starosti, a vždycky o tom začínala hovořit jakoby náhodou – „je vůbec nějaká vyhlídka, že odtud unikneme?“

„Obávám se, že ještě ne. Zatím by to bylo pro Charlese nebezpečné.“

„Hm, tak tedy,“ pravila slečna Prossová, potlačujíc zvesela povzdech, když byla pohlédla na zlaté vlasy svého miláčka tam ve světle ohně, „tak tedy musíme mít trpělivost a čekat, toť vše. Musíme držet hlavy vzhůru a bojovat pěkně potichu, jak říkával můj bratr Solomon. Tak jdeme, pane Crunchere! – A vy se ani nehněte, ptáče!“

Odešli, zanechavše tu Lucii, jejího manžela, otce i dítě u rozhořeného ohně. Pan Lorry se měl už brzy vrátit z banky. Slečna Prossová rozsvítila lampu, ale postavila ji stranou do kouta, aby se mohli nerušeně těšit ze světla ohně. Maličká Lucie seděla vedle svého děda, svírajíc rukama jeho paži, a on jí hlasem, jenž byl jen o trošku hlasitější než šepot, začal vyprávět pohádku o veliké a mocné víle, která otevřela zdi vězení a pustila odtamtud vězně, jenž byl kdysi této víle prokázal službu. Všechno bylo tak přitlumené i klidné a Lucie byla pokojnější než dříve.

„Co je to?“ vykřikla zcela náhle.

„Má drahá,“ pravil otec, když ustal ve vyprávění a položil dlaň na její ruku, „ovládej se. Jak jsi všecka zneklidněna! Maličkost – pouhé nic tě poleká! Tebe, dceru tvého otce!“

„Připadlo mi, otče,“ omlouvala se Lucie s bledou tváří a zadrhujícím hlasem, „že slyším na schodech cizí kroky.“

„Má drahá, schodiště je tiché jako smrt.“

Jakmile to slovo řekl, ozval se úder na dveře.

„Ach, otče, otče. Co jen to může být! Skryj Charlese. Zachraň ho!“

„Mé dítě,“ pravil doktor, když povstal a položil jí ruku na rameno, „už jsem ho zachránil. Co je to jen v tobě za slabost, má drahá! Půjdu otevřít.“

Vzal lampu, prošel dvěma místnostmi, jež ho dělily od dveří, a otevřel je. Ozvalo se hrubé dupání nohou o podlahu a do pokoje vstoupili čtyři drsní muži v rudých čapkách, ozbrojeni šavlemi a pistolemi.

„Občan Evrémonde, zvaný Darnay,“ pravil první z mužů.

„Kdo ho hledá?“ řekl na to Darnay.

„Já ho hledám. My ho hledáme. Znám vás, Evrémonde; viděl jsem vás dnes před tribunálem. Jste znovu zatčen jménem Republiky.“

Čtyři muži ho obklopili, jak tam stál s ženou a dítětem k němu se tisknoucími.

„Můžete mi říci, proč jsem znovu zatčen?“

„Musí vám stačit, že se vrátíte rovnou do Conciergerie, a další se dovíte zítra. Jste na zítřek předvolán k soudu.“

Doktor Manette, kterého tato návštěva proměnila v kámen, až tu zůstal stát s lampou v ruce, jako by byl socha, určená ji držet, pohnul se po těch slovech, odložil lampu, postavil se tváří v tvář muži, jenž hovořil, uchopil jej nikoli nelaskavě za volný cíp vlněné košile a pravil:

„Řekl jste, že ho znáte. Znáte i mě?“

„Ano, znám vás, občane doktore.“

„Všichni vás známe, občane doktore,“ pravili tři ostatní. Roztržitě pohlédl z jednoho na druhého a po odmlce pravil poněkud tišeji:

„Odpovíte tedy mně na jeho otázku? Jak k tomuhle došlo?“

„Občane doktore,“ pravil první muž zdráhavě, „do čtvrti Saint Antoine přišlo na něj udání. Tento občan je ze čtvrti Saint Antoine,“ ukázal pak na druhého z mužů, kteří vstoupili.

Občan takto označený přikývl a dodal:

„Čtvrt Saint Antoine na něj žaluje.“

„Z čeho je obžalován?“

„Občane doktore,“ pravil první muž s touž zdráhavostí jako dříve „dál už se neptejte. Jestliže od vás Republika žádá oběti, nepochybně je jako dobrý vlastenec rád poskytnete. Republika je nade všechno. Nejvýš je lid. Evrémonde, máme naspěch.“

„Ještě slovo,“ požádal doktor. „Můžete mi říci, kdo ho udal?“

„To je proti předpisům,“ odpověděl první muž, „ale můžete se zeptat tady toho ze čtvrti Saint Antoine.“

Doktor se podíval na muže, jenž se jaksi trapně pohnul, třel si chvilku bradu a konečně řekl:

„Dobrá tedy! Je to opravdu proti předpisům. Ale udali ho – a pro těžké věci – občan a občanka Defargeovi. A ještě jeden občan.“

„Kdo je ten třetí?“

„Chcete to opravdu vědět, občane doktore?“

„Ano.“

„Pak se to tedy dovíte zítra,“ pravil muž z čtvrti Saint Antoine s jakýmsi podivným pohledem. „Teď už jsem němý!“
