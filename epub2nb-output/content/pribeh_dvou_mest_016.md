---
title: ''
contentType: prose
---

## Kapitola čtvrtá  
Blahopřání

  

Poslední usazenina lidské várky, jež tu vřela po celý den, proudila ven z chmurně osvětlených chodeb soudního dvora, když se doktor Manette, jeho dcera Lucie Manettová, právní zástupce obžalovaného pan Lorry a jeho obhájce pan Stryver shromáždili kolem pana Charlese Darnaye, právě propuštěného, a blahopřáli mu k jeho úniku před smrtí.

Bylo by bývalo nesnadno i ve světle mnohem jasnějším rozeznat v doktoru Manettovi, produševnělém v tváři a napřímeném, onoho obuvníka z pařížského podkroví. Kdokoli se však na něj už dvakrát podíval, nemohl se ubránit, aby se na něj nepodíval znovu, a to i tenkrát, když nebyla příležitost zaslechnout truchlivou kadenci jeho ztlumeného hrobového hlasu nebo spatřit tu jeho nepřítomnost ducha, jež na něj padala jako mračno vždy tak náhle bez jakékoli zjevné příčiny. Byla tu jedna vnější příčina, a to zmínka o jeho dlouhých letech utrpení – jako se stalo za soudního řízení –, jež z hlubin jeho duše vyvolávala v něm tento stav, avšak vznikal v něm i bez příčiny a zahaloval jej pak truchlivostí tak nepochopitelnou těm, kteří neznali jeho příběh, že to vypadalo, jako by viděli stín skutečné Bastily, vržený na něj letním sluncem, zatím co sama Bastila byla na tři sta mil daleko.

Jen jeho dcera měla moc odkouzlit toto temnotné zamyšlení z jeho duše. Ona byla zlatou nití, jež spojovala jeho minulost před lety utrpení s touto přítomností po letech utrpení; zvuk jejího hlasu, světlo její tváře, dotek její ruky, to všechno takřka vždy na něj působilo blahodárně. Nikoli naprosto vždy, neboť se pamatovala na několik případů, kdy tato její moc zklamala; byly to však případy řídké a nepatrné a ona doufala, že se už nebudou opakovat.

Pan Darnay jí s horlivou vděčností políbil ruku a obrátil se pak k panu Stryverovi, kterému vřele poděkoval. Pan Stryver, muž o něco málo víc než třicetiletý, vypadající však o dvacet let starší, urostlý, hlučný, začervenalý, drsně přímý, postrádající jakoukoli přejemnělou zdrženlivost, uměl se prodrat (morálně i tělesně) tak snadno mezi lidi a do společnosti, že mu to zaručovalo úspěšnou další životní dráhu.

Měl dosud paruku i talár na sobě a řekl, když se byl protlačil k svému klientovi tak dravě, že nevinného pana Lorryho vymáčkl z hloučku: „Jsem rád, že jsem vás z toho se ctí dostal, pane Darnayi. Byla to hanebná obžaloba, hnusně hanebná; ale tím není řečeno, že by byla neměla vyhlídky na úspěch.“

„Zavázal jste si mě na celý život – a to v dvojím smyslu,“ pravil mu klient a stiskl mu ruku.

„Dělal jsem, co jsem mohl, pane Darnayi; a kdokoli jiný by dokázal totéž.“

Teď zřejmě bylo na někom jiném, aby řekl: „Dokázal jste mnohem víc.“ Řekl to pan Lorry; nikoli zcela nezištně, nýbrž patrně za zištným účelem, aby se vtlačil zpátky mezi ně.

„Myslíte?“ pravil pan Stryver. „Nu, byl jste tu celý den, tak byste to měl vědět. A máte také podobné zaměstnání.“

„A jako právní zástupce,“ pravil pan Lorry, kterého obhájce přistrčil ramenem do hloučku právě tak, jako jej dříve vystrčil – „jako právní zástupce se odvolávám na doktora Manetta, aby přerušil tuto rozpravu a všem nám přikázal odejít domů. Slečna Lucie vypadá špatně, pan Darnay má za sebou hrozný den, všichni jsme unaveni.“

„Mluvte jen za sebe, pane Lorry,“ pravil Stryver, „mě ještě čeká práce na celou noc. Mluvte za sebe.“

„Mluvím za sebe,“ řekl na to pan Lorry, „za pana Darnaye, za slečnu Lucii a – slečno Lucie, mohu podle vás mluvit za nás za všechny?“ Položil tu otázku naléhavě, pohlédnuv přitom na jejího otce.

Jeho tvář, obrácená s pohledem velmi podivným na pana Darnaye, v té chvíli ztuhla; byl to pohled velmi soustředěný, prohloubený až do výrazu nelibosti a nedůvěry, nikoli nesmíšené se strachem. Zatím co měl tento výraz na tváři, jeho myšlenky někam daleko zabloudily.

„Otče,“ pravila Lucie, kladouc něžně ruku na jeho zápěstí.

Zvolna setřásl ze sebe stín a obrátil se k ní.

„Půjdeme domů, otče?“

Dlouze nadechl a odpověděl: „Ano.“

Přátelé obžalovaného, jenž byl osvobozen, se již všichni rozešli v domnění – které sám vyvolal –, že večer ještě propuštěn nebude. Takřka všechny svítilny na chodbách byly již zhasnuty, se skřípotem a rachotem byla zavřena železná vrata a celá truchlivá budova zpustla a zůstala pustá až do příštího jitra, kdy ji zájem o šibenice, pranýř, mrskačský sloup a vpalovací železa opět zalidní. Kráčejíc mezi otcem a panem Darnayem, Lucie Manettová vyšla na čerstvý vzduch. Zavolali drožku a otec s dcerou v ní odjeli.

Pan Stryver se s nimi rozloučil již na chodbě a odebral se do šatny. Jiný člověk, jenž se nepřipojil k hloučku a s nikým z něho nepromluvil ani slovo, nýbrž opíral se o zeď tam, kde byl nejtemnější stín, vyšel teď tiše za ostatními a přihlížel, jak drožka odjíždí. Pak přistoupil tam, kde stál pan Lorry s panem Darnayem.

„Tak co, pane Lorry! Teď už pánové z banky mohou mluvit s panem Darnayem?“

Nikdo neprojevil panu Cartonovi uznání za jeho podíl na událostech dne, nikdo o tom podílu ani nevěděl. Byl teď už bez taláru a nic se tím na jeho vzhledu nezlepšilo.

„Kdybyste věděl, k jakému sporu dochází v duši pána z banky, když je jeho bankovní duše rozdělena mezi dobrácké pohnutky a nutnost zachovat bankovní čest, pobavil byste se, pane Darnayi.“

Pan Lorry zrudl a řekl rozehřátě: „To už jste jednou řekl, pane. My, lidé, kteří sloužíme nějakému podniku, nejsme vlastními pány. Musíme myslit víc na podnik než na sebe.“

„Vím to přece, vím,“ řekl na to nedbale pan Carton. „Nezlobte se, pane Lorry. Já vůbec nepochybuji, že jste zrovna takový dobrák jako jiní; dokonce se odvažuji říci, že jste lepší.“

„A opravdu nevím, pane,“ pokračoval pan Lorry, nevšímaje si jeho slov, „co je vám vlastně do toho. Když mi jako člověku mnohem staršímu, než jste sám, laskavě dovolíte, nevím vůbec, zda tohle jsou vaše starosti.“

„Starosti! Bůh s vámi, já vůbec nemám žádné starosti,“ pravil pan Carton.

„Je to škoda, že je nemáte, pane.“

„Taky si to myslím.“

„Kdybyste měl něco na starosti,“ pokračoval pan Lorry, „snad byste si toho hleděl.“

„Bůh vám pomoz, ale ne! Nehleděl bych si toho!“ pravil pan Carton.

„Musím vám tedy říci, pane,“ zvolal pan Lorry už úplně rozpálen jeho lhostejností, „že mít něco na starosti je velmi dobrá věc a věc ctihodná. A ukládá-li starostlivost o věci podniku jisté zábrany, nutí-li člověka mlčet a klade mu jisté překážky, pak mi to jistě pan Darnay jako uznalý mladý muž v tomto případě promine. Dobrou noc, pane Darnayi, Bůh vám žehnej! Doufám, že jste byl dnes zachován pro úspěšný a šťastný život – nosítka sem!“

Poněkud snad rozhněván sám na sebe právě tak jako na advo­káta, vstoupil pan Lorry do nosítek a byl pak odnesen směrem k Tellsonově bance. Carton, jenž páchl po portském víně a nezdál se být zcela střízlivý, se pak rozesmál a obrátil se k Darnayovi.

„Je to podivná náhoda, že jsme se tu tak sešli. Musí to být pro vás divný večer, když tu tak stojíte na téhle dlažbě se svým dvojníkem.“

„Ani mi ještě nepřipadá,“ odpověděl Charles Darnay, „že patřím do tohoto světa.“

„Tomu se nedivím; není to tak dlouho, co jste byl už hodně daleko na cestě do toho druhého. Mluvíte tak zemdleně.“

„Zdá se mi, že jsem opravdu zemdlený.“

„Tak proč se, ke všem čertům, nenavečeříte? Já sám večeřel, zatím co ti tupohlavci rozhodovali, do kterého světa vás mají poslat – jestli sem nebo do toho druhého. Dovolte, abych vás zavedl do nejbližšího hostince, kde se lze dobře najíst.“

Vzal ho pod paží a vedl jej po Ludgate Hillu na Fleet Street a pak podloubím do hostince. Zde je uvedli do malé jídelny, kde po dobré večeři a při dobrém víně nabyl zas Charles Darnay svých sil, zatím co Carton seděl u téhož stolu proti němu s vlastní lahví portského vína před sebou, chovaje se dál podle svých napůl drzých způsobů.

„Máte už pocit, že patříte k tomuhle pozemskému světu, pane Darnayi?“

„Jsem hrozně zmaten, pokud jde o čas a místo, ale tak dalece je to se mnou lepší, že už ten pocit mám.“

„To tedy musíte pociťovat obrovské uspokojení!“

Řekl to zahořkle a opět si nalil do sklenice, jež byla hodně veliká.

„Pokud jde o mne, já ze všeho nejvíc toužím po tom, abych na to zapomněl. Nic dobrého tady pro mě není – až na tohle víno – a já taky nic dobrého pro svět nemám. V téhle věci si tedy nejsme příliš podobni. Začínám si ostatně myslit, že si vůbec v ničem nejsme příliš podobni.“

Zmaten všemi dojmy dne a maje pocit, že tady to prodlévání s dvojníkem obhroublých způsobů je jako sen, nevěděl Charles Darnay, co má odpovědět; nakonec neodpověděl vůbec.

„Když teď jste už po večeři,“ řekl pak Carton, „proč nepřipijete někomu na zdraví, pane Darnayi; proč nepronesete přípitek?“

„Komu na zdraví? Jaký přípitek?“

„Vždyť to máte na jazyku. Měl byste to tam mít, jistě to tam máte, přísahal bych na to.“

„Tedy na zdraví slečny Manettové!“

„Tedy na zdraví slečny Manettové!“

Zatím co Carton připíjel na zdraví, díval se svému společníku přímo do tváře a hodil pak sklenici přes rameno na stěnu, kde se roztříštila na kusy; zazvonil a objednal novou.

„To je opravdu krásná mladá dáma – takhle za tmy do kočáru, pane Darnayi!“ pravil, nalévaje si do nové číše.

Odpovědí mu bylo jakési malé zamračení a odměřené „ano“.

„Opravdu krásná mladá dáma, aby člověka litovala a plakala nad ním! Jaké to je? Stojí to za to být před hrdelním soudem, aby byl člověk předmětem takové účasti a takového soucitu, pane Darnayi?“

Darnay neodpověděl ani jediným slovem.

„Byla ohromně potěšena, když jsem jí vyřídil váš vzkaz. Nedala to zrovna na sobě znát, ale myslím si, že byla potěšena.“

Tato zmínka včas připomněla Darnayovi, že se mu tento nepříjemný společník nabídl za nejkrušnějších chvil dne z vlastní svobodné vůle k službě. Zavedl k tomu řeč a poděkoval mu za to.

„Nechci, abyste mi děkoval, a ani si to nezasloužím,“ zněla lhostejná odpověď. „Za prvé to nebyla žádná práce a za druhé ani nevím, proč jsem to udělal. Dovolte mi, pane Darnayi, abych se vás na něco zeptal.“

„Rád vám odpovím; bude to malá odplata za vaši dobrou službu.“

„Myslíte, že vás mám nějak zvlášť rád?“

„Abych vám řekl pravdu, pane Cartone,“ odpověděl Darnay, „ani jsem tu otázku sám sobě ještě nepoložil.“

„Tak si ji položte teď.“

„Jednal jste, jako byste mě měl rád, ale myslím, že nemáte.“

„Já si taky myslím, že ne,“ pravil Carton. „Začínám si velmi vážit vaší chápavosti.“

„Ať už je tomu jakkoli,“ hovořil dál Darnay zvednuv se, aby zazvonil, „nic z toho, doufám, nebrání, abych teď zaplatil a abychom se bez hořkosti rozloučili.“

Zatím co Carton odpovídal: „Vůbec nic!“ Darnay zazvonil. „Platíte všechno?“ tázal se Carton. Když dostal kladnou odpověď, řekl číšníkovi: „Pak mi tedy přineste ještě půl litru téhož vína a v deset mě přijďte probudit.“

Jakmile bylo zaplaceno, Charles Darnay vstal a přál mu dobrou noc. Aniž přání opětoval, vstal i Carton a pravil s jakousi stopou vyzývavosti v svém chování: „Ještě slovíčko, pane Darnayi; myslíte si, že jsem opilý?“

„Myslím si, že jste pil, pane Cartone.“

„Myslíte si to? Vy to víte, že jsem pil.“

„Jestliže to tedy musím říci, pak to vím.“

„Dovíte se tedy taky, proč to tak je. Jsem zotročený chlap, kterého svět otrávil, pane. Nezáleží mi na nikom na světě a nikomu nezáleží na mně.“

„Toho je nutno litovat. Mohl jste lépe využít svého nadání.“

„Možná, že ano, pane Darnayi, možná, že ne. Ale nebuďte na tu svou střízlivou tvář domýšlivý; nikdy nevíte, co se s ní může stát. Dobrou noc!“

Když tato podivná bytost zůstala sama, vzala svíci, šla k zrcadlu, jež viselo na stěně, a podrobně si v něm sama sebe prohlížela.

„Máš toho člověka nějak zvlášť rád?“ mumlal si Carton před vlastním obrazem. „Proč bys měl mít nějak zvlášť rád člověka, který se ti podobá? Není na tobě nic, co by někdo mohl mít rád; to víš sám. Ach, k čertu s tím! Jak ses to změnil! To je mi výborný důvod, přilnout k někomu za to, že ti ukázal, odkud jsi spadl a co z tebe mohlo být! Stačilo by přece vyměnit si s ním místo a byly by se na tebe dívaly ty modré oči, co se dívaly na něj, byla by s tebou soucítila ta vzrušená tvář, co soucítila s ním, nebo ne? Jen si to řekni otevřeně! Nenávidíš toho člověka.“

Vrátil se pro útěchu k půllitru vína, vypil je v několika minutách a usnul pak opřen o ruce, s vlasy rozhozenými po stole – a ze svíce padal na něj dlouhý lojový krápník.
