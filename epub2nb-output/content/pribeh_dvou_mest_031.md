---
title: ''
contentType: prose
---

### Kapitola devatenáctá  
Mínění

  

Znaven starostlivým bděním, pan Lorry na hlídce usnul. Desátého jitra z těch napjatých dní s úlekem procitl pod paprsky zářivého slunce, jež vnikalo do pokoje, kde ho těžký spánek překonal za temné noci.

Protřel si oči a přiměl se k bdělosti; když to však učinil, začal mít pochybnosti, zda ještě nespí. Neboť přistoupiv ke dveřím doktorova pokoje a nahlédnuv dovnitř, spatřil tam, že obuvnická lavice i nástroje jsou opět odstrčeny stranou a že doktor sedí u okna a čte. Měl na sobě obvyklý ranní oděv a jeho tvář (kterou pan Lorry jasně viděl), třebaže byla dosud velmi bledá, měla výraz klidné a pozorné soustředěnosti.

I když se pak už ujistil, že bdí, pociťoval pan Lorry po několik okamžiků závrativou nejistotu, zda to obuvnictví tak nedávné nebyl jen nějaký jeho vzrušený sen; neboť což tu na vlastní oči neviděl svého přítele v obvyklých šatech i v obvyklé podobě, jak se zaměstnává obvyklou četbou? A bylo tu kolem vůbec nějaké znamení, že se vskutku stala ona změna, která v něm zanechala dojmy tak silné?

Takto se v duchu tázal jen v prvním užaslém zmatku, neboť odpověď byla zřejmá. Kdyby ony dojmy nebyly bývaly způsobeny skutečnou a dostatečnou příčinou, jak by se sem byl on, Jarvis Lorry, vůbec dostal? Jak by se jinak bylo stalo, že usnul oblečen na pohovce v pracovně doktora Manetta a že se tu takto za časného jitra rozmýšlí před dveřmi doktorovy ložnice?

Za několik málo minut stála vedle něho slečna Prossová a šeptala mu do ucha. Kdyby byl měl v té chvíli ještě nějaké zbytky pochybností, toto by je bylo nezbytně rozptýlilo; ale jeho hlava byla už jasná a pochybnosti už neměl. Doporučil, aby vyčkali až do obvyklé chvíle, kdy se podávala snídaně, a setkali se pak s doktorem, jako by se nic neobvyklého nebylo stalo. Jestliže by se pak ukázalo, že je v obvyklém duševním stavu, začne se pan Lorry opatrně dopátrávat onoho mínění, jež se ve chvílích úzkosti rozhodl vyzvědět a podle kterého by se pak dále řídil.

Slečna Prossová se tomuto rozhodnutí podvolila a pečlivě pak vypracovali plán. Poněvadž měl pan Lorry dost a dost času, aby se mohl po svém obvyklém metodickém způsobu upravit, objevil se u snídaně v čisté košili a se svýma pěknýma nohama v hladkých punčochách jako vždycky. Obvyklým způsobem pozvali doktora, jenž se pak také dostavil k snídani.

Pokud bylo možno z jeho hovoru vyrozumět, aniž byly překročeny ony jemné a postupné narážky, jež pan Lorry pokládal za jediný bezpečný způsob jednání, předpokládal doktor zprvu, že svatba jeho dcery se konala teprve včera. Náhodná zmínka, záměrně pro ten účel pronesená, označující, který je den v týdnu a kolikátého je v měsíci, přiměla jej zamyslit se a počítat a zřejmě ho znepokojila. Ve všem ostatním byl však již tak bezpečně sám sebou, že se pan Lorry rozhodl zeptat se na ono mínění, které chtěl znát. A bylo to doktorovo vlastní mínění.

Když tedy dojedli a bylo sklizeno ze stolu, a když zůstal s doktorem sám, zeptal se ho pan Lorry jemně:

„Drahý Manette, rád bych se s veškerou důvěrností dověděl vaše mínění o velmi zvláštním případě, který mě hluboce zajímá; musím dodat, že ten případ vypadá velmi zvláštní v mých očích; vy jste lépe poučen, a tak vám patrně nebude připadat tak zvláštní.“

Když nyní doktor pohlížel co chvíli na svoje ruce, na nichž byly ještě stopy nedávné práce, vypadal znepokojeně a snažil se pozorně naslouchat. Pohlédl již na svoje ruce několikrát.

„Doktore Manette,“ pravil pan Lorry, dotknuv se laskavě jeho paže, „jde o případ mého přítele, jenž je mi nad jiné drahý. Prosím, posuďte tu věc a poraďte mi v jeho prospěch – především pak ve prospěch jeho dcery – jeho dcery, drahý Manette.“

„Jestliže vám rozumím,“ pravil doktor přitlumeným hlasem, „jde o nějaký duševní otřes –?“

„Ano!“

„Vyložte mi ten případ,“ pravil doktor. „Povězte mi všechny podrobnosti.“

Pan Lorry již věděl, že si rozumějí, a tak hovořil dál.

„Drahý Manette, je to případ dávného a dlouhého otřesu, jenž velmi ostře a prudce zasáhl vnímavost, city i celou – jak vy tomu říkáte – mysl. Celou mysl. Je to případ otřesu, jímž postižený trpěl dlouho, ale jak dlouho, to nelze říci, poněvadž se domnívám, že ani on sám to přesně neví, a jinak to zjistit nelze. Je to případ otřesu, z něhož se postižený uzdravil, avšak čím a jak se uzdravil, to opět on sám neví – slyšel jsem ho jednou, jak o tom před lidmi hovoří. Je to případ otřesu, z něhož se uzdravil tak úplně, že je to opět velmi inteligentní člověk, schopný myslitelské práce i veliké tělesné námahy, a že zas ustavičně přidává nové vědomosti k své vzdělanosti, která už dříve byla veliká. Ale na neštěstí nastala u něho,“ – odmlčel se a zhluboka nadechl – „krátká recidiva.“

Doktor se potichu zeptal: „Jak dlouho trvala?“

„Devět dní a devět nocí.“

„Jak se to projevovalo? Myslím tím,“ pohlédl doktor opět na svoje ruce, „zda si zas počínal podobně jako v dřívějším stadiu otřesu.“

„Tak tomu bylo.“

„Viděl jste ho,“ zeptal se doktor s klidnou zřetelností, i když stále tak tiše, „jak vypadal a jak si počínal v tom prvním stadiu?“

„Ano, jednou.“

„A když pak nastala ona recidiva, jednal takřka ve všem – nebo naprosto ve všem – jako tehdy?“

„Myslím, že naprosto ve všem.“

„Hovořil jste o jeho dceři. Ví jeho dcera o této recidivě?“

„Ne. Bylo jí to zamlčeno a doufám, že se o tom nikdy nedoví. Vím o tom jen já a ještě jeden člověk, na kterého lze spolehnout.“

Doktor mu sevřel ruku a tiše řekl: „To bylo od vás velmi laskavé. Velmi ohleduplné!“ Pan Lorry opětoval stisk ruky a oba pak chvilku mlčeli.

„Drahý doktore Manette,“ pravil konečně pan Lorry s nejklidnější svou laskavostí, „jsem pouze člověk praktického povolání, neschopný proniknout do věcí tak složitých a obtížných. Nemám k tomu potřebné vědomosti; nemám na to dost inteligence; potřebuji odbornou radu. Není na světě člověka, od kterého bych mohl očekávat radu správnější než od vás. Povězte mi, jak došlo k té recidivě. Je nebezpečí, že nastane ještě další? Lze jejímu opakování zabránit? Jak si nutno počínat, jestliže se bude opakovat? Jak k tomu vůbec dochází? Co mohu pro svého přítele udělat? Nikdo nikdy víc ze srdce netoužil prospět příteli, než já bych chtěl prospět, kdybych jen věděl jak. Nevím však, čím v takovém případě začít. Kdyby mě vaše moudrost, vědomosti a zkušenosti uvedly na správnou cestu, mohl bych vykonat mnoho; nezasvěcen a bez rady mohu vykonat jen málo. Prosím, promluvte se mnou o tom; prosím, dejte mi do toho trochu víc nahlédnout a poučte mě, jak bych mohl prospět.“

Když dozněla tato vážná slova, doktor Manette zůstal zamyšlen a pan Lorry na něj nenaléhal.

„Domnívám se,“ přerušil doktor jaksi namáhavě mlčení, „že recidiva, kterou jste mi právě popsal, nebyla pravděpodobně pro postiženého nepředvídaná.“

„Bál se, že nastane?“ zeptal se pan Lorry.

„Velmi se bál.“ Řekl to a bezděky se přitom zachvěl. „Neumíte si ani představit, jak taková obava doléhá na postiženého a jak je mu nesnadno – takřka nemožno – pronést třeba jen jediné slovo o tom, co ho tíží.“

„Ulevilo by se mu aspoň do jisté míry,“ tázal se pan Lorry, „kdyby se přemohl a pověděl někomu, že se to v něm tajně připravuje?“

„Myslím, že ano. Ale jak už jsem vám řekl, je takřka nemožno, aby se tak přemohl. Dokonce se domnívám, že je to – v určitých případech – úplně nemožno.“

„A teď mi, prosím, povězte,“ pravil pan Lorry a zlehka položil opět ruku na doktorovu paži, když byli chvíli oba mlčeli, „čemu ten nový záchvat připisujete?“

„Domnívám se,“ odpověděl doktor, „že nastalo neobyčejně silné oživení týchž myšlenek a vzpomínek, jež byly prvotní příčinou nemoci. Probudila se, myslím, k životu velmi naléhavá a bolestná rozpomenutí. Je pravděpodobno, že v jeho duši už dlouho číhal strach, že tato rozpomenutí procitnou – za jistých okolností – či při zcela určité příležitosti. Marně se namáhal připravit se na to; možná, že právě úsilí, aby se na to připravil, oslabilo jej pak, když to měl snášet.“

„Vzpomíná si, co se dálo při té recidivě?“ zeptal se pan Lorry, když byl pochopitelně zaváhal.

Doktor se bezútěšně rozhlédl pokojem, potřásl hlavou a tiše odpověděl: „Vůbec ne.“

„A teď, pokud jde o budoucnost,“ začal pan Lorry. „Pokud jde o budoucnost,“ pravil doktor, jehož hlas nabyl opět pevnosti, „dívám se na ni s velikou nadějí. Jestliže se nebesům zlíbilo v jejich milo­srdenství uzdravit jej zas tak brzy, dívám se do budoucnosti s velikou nadějí. Jestliže podlehl tlaku něčeho tak složitého, čeho se dlouho bál, co mlhavě předvídal a proti čemu bojoval, a jestliže se pak zase uzdravil, jakmile se mrak rozplynul, mám pro budoucnost naději, že nejhorší je již překonáno.“

„Tak je to dobře! To je veliká útěcha. Díky Bohu!“ pravil pan Lorry.

„Díky Bohu!“ opakoval doktor a sklonil hlavu se zbožnou úctou.

„Jsou ještě další dvě věci,“ pravil pan Lorry, „v kterých je mi třeba vaší rady. Mohu pokračovat?“

„Nemůžete svému příteli ničím jiným lépe posloužit.“ Při tom mu doktor podal ruku.

„Tedy za prvé. Je to člověk velmi pilný a neobyčejně výkonný; horlivě se oddává získávání nových a nových vědomostí ve svém oboru, provádění pokusů a mnoha jiným věcem. Nepracuje snad příliš mnoho?“

„Myslím, že ne. Je patrně duševně tak uzpůsoben, že ustavičně pociťuje potřebu něčím se zaměstnávat. Částečně je to asi vrozená vlastnost, částečně je to patrně způsobeno utrpením. Čím méně by se jeho duch zaměstnával zdravými věcmi, tím víc by byl v nebezpečí, že se dá zas nezdravým směrem. Pozoroval patrně sám sebe a zjistil to.“

„Jste si jist, že se příliš nepřepíná?“

„Myslím, že si tím jsem jist.“

„Drahý Manette, kdyby byl teď přepracován –“

„Drahý Lorry, pochybuji, že by tomu tak mohlo být. Nastal v něm prudký pohyb k jedné straně a ten teď potřebuje protiváhu.“

„Promiňte mi, že jsem tak umíněně praktický člověk. Kdybychom na chvíli předpokládali, že je teď přepracován, projevilo by se to nějakým návratem jeho nemoci?“

„Myslím, že ne. Myslím,“ pravil doktor Manette přesvědčeně, „že by se nemoc neobnovila ničím jiným než návratem toho rozpomenutí. Myslím tedy, že se nemoc neobnoví ničím jiným než nějakým obzvláště silným rozezvučením této struny. Po tom, co se stalo, a po jeho uzdravení, neumím si takřka představit, co by tu strunu mohlo zas tak rozeznít. Věřím a jsem takřka přesvědčen, že všechny okolnosti, jež by nemoc mohly obnovit, jsou už vyčerpány.“

Mluvil se zdrženlivostí člověka, jenž ví, jak drobná věc stačí rozvrátit jemné uspořádání duše, a přece s důvěrou člověka, jenž sám svou vytrvalostí v dobách utrpení nabyl sebejistoty. Přítel nikterak nemínil touto jeho důvěrou otřást. Tvářil se, že se mu ulevilo a že se mu dostalo většího povzbuzení, než tomu po pravdě bylo, a začal se zabývat druhou a poslední otázkou. Věděl, že je to otázka ze všech nejobtížnější; vzpomenuv si však na rozmluvu se slečnou Prossovou za nedělního jitra a vzpomenuv si, co viděl v posledních devíti dnech, nepochyboval, že musí tu otázku položit.

„Povolání, do něhož se dal za toho pomíjivého onemocnění, z něhož se tak šťastně uzdravil,“ pravil pan Lorry, když si byl odkašlal, „řekněme, že to bylo kovářství, na příklad kovářství. Předpokládejme, abychom si ten případ lépe ozřejmili, že za těch dřívějších zlých dob uvykl pracovat u malé kovářské výhně. Předpokládejme, že byl neočekávaně nalezen, jak opět u této malé kovářské výhně pracuje. Není to na škodu, že tu výheň ponechává u sebe?“

Doktor si přiložil dlaň na čelo a jal se nervózně poklepávat nohou o podlahu.

„Měl ji stále při sobě,“ pravil pan Lorry a starostlivě pohlédl na přítele. „Chci se vás zeptat, zda by nebylo lépe, aby se jí zbavil.“

Doktor si dosud držel dlaň na čele a dosud poklepával nohou nervózně o podlahu.

„Je pro vás nesnadno dát mi v té věci radu?“ tázal se pan Lorry. „Vím sám dobře, že je to obtížná otázka. Ale myslím si –“ Zde potřásl hlavou a zarazil se.

„Je tak nesnadno,“ pravil doktor Manette, když se po mučivé odmlce k němu obrátil, „vyložit soustavně, co se děje v samém nitru jeho duše. Zatoužil kdysi tak hrozně po tomto zaměstnání, tolik je uvítal, když přišlo, a nepochybně mu tolik ulevilo v jeho utrpení tím, jak zmatkem prstů nahradilo zmatek mozku, a tím – když se pak lépe vycvičil –, jak důmyslností rukou nahradilo důmyslnost duševních útrap, že nikdy nesnesl pomyšlení, aby se zbavil věcí, potřebných k tomu zaměstnání. I nyní, kdy věřím, že je ve stavu nadějnějším než kdy dříve, hrozí se už pouhé myšlenky, že by mohl jednou potřebovat to bývalé zaměstnání a nenalézt potřebné nástroje, a je to taková hrůza, jakou patrně trpí dítě, jež zbloudilo.“

Když pozvedl oči k tváři pana Lorryho, vypadal jako ilustrace vlastních slov.

„Ale není to snad tak – uvažte, prosím, že se vás táže pouhý namáhavě myslící praktický člověk, který umí zacházet jen s librami, šilinky a bankovkami – není to snad tak, že přechovává-li ty věci u sebe, přechovává tím už v sobě i onu utkvělou představu? Kdyby ty věci zmizely, drahý Manette, nezmizel by tím i onen strach? Není to zkrátka ústupek zlým předtuchám přechovávat dál tu výheň?“

Opět nastalo mlčení.

„Pochopte přece,“ pravil doktor rozechvěle, „jak dlouho ty věci toho člověka provázejí.“

„Já sám bych si ty věci u sebe neponechal,“ pravil pan Lorry a potřásl hlavou; nabyl rozhodnosti, jakmile spatřil, že doktor je znepokojen. „Doporučoval bych mu, aby je obětoval. Potřebuji jen vaše schválení. Určitě vím, že není dobře mít ty věci. Buďte tak hodný, svolte k tomu! Už kvůli jeho dceři, drahý Manette!“

Jaký to na něj byl podivný pohled, když tu tak sám v sobě bojoval!

„Nechť se to tedy v jejím jménu stane; dávám k tomu svolení. Ale nedělal bych to v jeho přítomnosti. Nechť jsou ty věci odstraněny za jeho nepřítomnosti; ať zjistí po návratu, že už nemá věci, které ho tak dlouho provázely.“

Pan Lorry pohotově slíbil udělat to tak a rozhovor skončil. Strávili den venku v krajině a doktorovi se opět vrátilo zdraví. Po tři příští dny zůstal zcela zdráv a čtrnáctého dne odjel, aby se setkal s Lucií a jejím manželem. Pan Lorry mu již dříve vysvětlil, jak to zařídili, aby bylo odůvodněno, proč Lucii nepsal; poslal jí tedy dopis, který byl zcela ve shodě s tím, co bylo zařízeno, a Lucie neměla žádné podezření.

Hned večer toho dne, kdy odjel z domu, vešel pan Lorry do jeho pokoje, opatřen sekáčkem, pilou, dlátem i kladivem a provázen slečnou Prossovou, jež nesla světlo. Za zavřenými dveřmi, počínaje si s provinilou tajemností, rozřezal a rozštípal pan Lorry obuvnickou lavici, zatím co slečna Prossová držela svíčku, jako by pomáhala při vraždě – k čemuž, po pravdě řečeno, nebyla při své hrozivosti postavou nevhodnou. Bezodkladně pak nastalo v kuchyňských kamnech spalování tohoto těla (jež bylo napřed rozsekáno na příslušné kousky); nástroje, boty a kůži spálili v zahradě. Takové tajné ničení připadá počestným duším do té míry neřestné, že pan Lorry i slečna Prossová, když se tím zabývali a když odstraňovali jeho stopy, měli pocit a vypadali takřka, jako by páchali strašlivý zločin.
