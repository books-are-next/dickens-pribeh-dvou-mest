---
title: Kapitola třináctá Padesát dva
contentType: prose
---

  

V temné Conciergerie čekali odsouzenci, určení, aby toho dne byli popraveni, na svůj osud. Bylo jich právě tolik jako týdnů v roce. Dvaapadesát jich mělo jet toho odpoledne živým proudem města k bezbřehému, věčnému moři. Než opustili svoje kobky, již byli urče­ni ti, kteří v nich budou přebývat po nich; než jejich krev splynula s krví, která byla prolita včera, již byla přichystána krev, která se s ní smísí zítra.

Dvaapadesát jich bylo odpočítáno. Od sedmdesátiletého nájemce pozemkových daní, jenž za všechno své bohatství nemohl koupit život, po dvacetiletou švadlenu, kterou nemohla zachránit její chudoba a nízkost původu. Tělesné choroby, zplozené lidskými neřestmi a nedbalostí, vyhledávají své oběti mezi všemi vrstvami; a strašlivá mravní nemoc, zrozená v nevýslovných utrpeních, za nesnesitelného útlaku a za bezcitné lhostejnosti, vrhala se právě tak na všechny bez rozdílu.

Od chvíle, kdy po příchodu od tribunálu osaměl v kobce, neutěšoval se Charles Darnay žádným hýčkajícím klamem. Ze všech řádek onoho vyprávění, jež vyslechl, slyšel svoje odsouzení. Hluboce pochopil, že ho žádný osobní zásah nemůže zachránit, že jej ve skutečnosti odsoudily miliony a jednotlivci nic mu nemohou prospět.

Přesto nebylo snadno, když tak měl tvář své choti v čerstvé paměti, smířit svou duši s tím, co musela podstoupit. Jeho pouto k životu bylo pevné a bylo velmi těžko je uvolnit; jestliže je postupným úsilím maličko uvolnil zde, tam se zas zadrhlo ještě pevněji; když všechny síly dal na to, aby vymanil z pout jednu ruku, a podařilo se mu to, druhá ruka byla připoutána tím pevněji. I jakýsi spěch byl v jeho myšlenkách, jeho srdce tlouklo s vřelou horlivostí a vzpouzelo se proti odevzdanosti. Jestliže již na okamžik pocítil odevzdanost, pak mu připadlo, že jeho žena a dítě, kteří ho přežijí, mají proti tomu námitky a že vzhledem k nim je to sobectví.

Ale to všechno bylo na počátku. Zanedlouho vyvstala v něm a povzbudila ho myšlenka, že v osudu, kterému podlehne, není hanby a že mnozí šli touž cestou křivdy a s pevností denně po ní kráčeli. Pak se dostavila myšlenka, že na jeho klidné mužnosti závisí do značné míry příští duševní mír, v němž budou žít ti, kteří jsou mu drazí. Tak se postupně jeho duše stále víc uklidňovala, až se jeho myšlenky mohly povznést mnohem výš a mohla k němu sestoupit útěcha.

Tak daleko pokročil na své poslední cestě ještě dřív, než dolehl soumrak po dni, kdy byl odsouzen. Poněvadž mu bylo dovoleno koupit si psací potřeby i světlo, usedl, aby psal až do chvíle, kdy bude nutno vězeňské lampy zhasnout.

Psal dlouhý dopis Lucii, v němž jí pravil, že nevěděl nic o věznění jejího otce, dokud mu to sama neřekla, a že nevěděl právě tak jako ani ona až do chvíle, kdy byly čteny zápisky, o odpovědnosti svého otce a strýce za tyto útrapy. Vysvětlil jí již dříve, že i před ní zatajoval jméno, kterého se byl vzdal, poněvadž to byla jediná podmínka – nyní zcela pochopitelná, kterou si její otec kladl při jejich zasnoubení, a z jeho strany to byl slib, který splnil za jitra před svatbou. Zapřísahal ji, aby kvůli svému otci nikdy nepátrala po tom, zda zcela zapomněl na ony zápisky nebo zda se na ně upamatoval (na okamžik či provždy) při onom vyprávění o Toweru oné dávné neděle pod milovaným platanem v zahradě. Jestliže si nějak určitěji na ně vzpomněl, pak nepochybně předpokládal, že byly zničeny spolu s Bastilou, když o nich nenašel žádnou zmínku mezi zprávami o památkách po vězních, které tam lidé objevili a které byly rozhlašovány do celého světa. Prosil ji – a dodal, že ví, že ani není třeba ji o to prosit – aby poskytla otci útěchu tím, že ho všemi jemnými způsoby, na které jen pomyslí, přesvědčí o pravdivé skutečnosti, že neudělal nic, co by si mohl spravedlivě vyčítat, nýbrž že naopak celou svou duší zapomněl pro jejich společné dobro sám na sebe. Když ji pak požádal, aby zachovala v paměti poslední pozdravy jeho vděčné lásky i jeho žehnání a aby, překonavši svou bolest, zcela se oddala milovanému dítěti, vyzval ji při jejich setkání na nebesích, aby byla útěchou svému otci.

Jejímu otci napsal v témž duchu; výslovně mu však pravil, že svěřuje svou ženu a dítě jeho péči. A napsal mu to velmi naléhavě, doufaje, že ho tak probudí z jakékoli malomyslnosti či nebezpečného ohlížení po minulosti, které, jak předvídal, mohlo by u něho nastat.

Všechny je odporučil do péče pana Lorryho, kterému vysvětlil stav svého majetku. Když dopsal tento dopis, který zakončil mnoha výrazy vděčného přátelství a vřelé příchylnosti, bylo vše vykonáno. Na Cartona nepomyslil. Jeho duše byla tak plna ostatních, že na něj ani nevzpomněl.

Dokončil tyto dopisy, než se zhasínalo. Když ulehl na slamník, myslil si, že s tímto světem skoncoval.

Ve spánku ho však svět zval zpátky a ukazoval se mu v zářivých podobách. Svoboden a šťasten pobýval opět nesmírně volný a s lehkostí v srdci s Lucií ve starém domě v Soho (i když se ten dům nikterak nepodobal domu skutečnému) a ona mu říkala, že to všechno byl sen a že nikdy ani neodjel. Po okamžiku úplného zapomenutí se mu zdálo, že již skončilo jeho utrpení, že se k ní mrtev a usmířen vrátil, a přece se s ním nic nezměnilo. Ještě jednou úplné zapomenutí, a pak se probudil do šerého jitra nevěda, kde je a co se stalo, až mu bleskla hlavou myšlenka: „Toto je den mé smrti!“

Tak prožil hodiny před dnem, kdy mělo padnout dvaapadesát hlav. A když nyní byl takto uklidněn, když doufal, že se smrti postaví tváří v tvář hrdinsky, nastala v jeho probuzených myšlenkách nová činnost, kterou bylo těžko zvládnout.

Nikdy neviděl nástroj, jenž měl ukončit jeho život. Jak vysoko je postaven nad zemí, kolik schodů k němu vede, kde stojí, jak bude uchopen, zda ruce, jež ho uchopí, budou potřísněny krví, kam bude obrácena jeho tvář, zda bude první nebo zda bude poslední; takové a mnohé podobné otázky se mu, nikterak neřízeny jeho vůlí, bezpočtukrát znovu a znovu vnucovaly. Nebyly spjaty se strachem; žádný strach si neuvědomoval. Vznikaly spíše z podivně tísnivého přání vědět, jak si má počínat, až nastane ta chvíle; z přání obrovitě neúměrného těm několika rychlým okamžikům, jichž se týkalo; byly to otázky, jež mu spíše připadaly jako zvědavost nikoli jeho vlastní duše, nýbrž nějaké jiné duše, skryté v ní.

Když tak přecházel sem a tam, čas plynul a hodiny odbíjely počty úderů, které už nikdy znovu neuslyší. Navždy odbila devátá, navždy odbila desátá, navždy odbila jedenáctá a blížila se dvanáctá, aby pominula. Když se byl těžce utkal s onou výstřední činností myšlenek, jež ho tolik znepokojila, zvítězil nad tím. Chodil sem a tam a tiše si sám pro sebe opakoval jejich jména. Překonal nejtěžší chvíle zápasu. Mohl teď přecházet sem a tam zbaven rozptylujících představ a modlit se za sebe i za ně.

Dvanáctá odbila navždy.

Bylo mu již řečeno, že poslední hodina je třetí, a věděl, že pro něj přijdou o něco dříve, neboť káry drkotají ulicemi těžkopádně a pomalu. Rozhodl se tedy, že za poslední bude pokládat druhou hodinu a že je třeba dodat si do té doby tolik síly, aby pak mohl posilovat jiné.

Když tak s rukama na prsou založenýma pravidelně přecházel sem a tam jako člověk docela jiný než onen vězeň v La Force, uslyšel bez překvapení, jak odbíjí jedna. Hodina, jež uplynula, byla právě tak dlouhá jako jiné. Oddaně vděčen nebesům, že se opět ovládá, pomyslil si: „Už zbývá jen jedna,“ a opět se jal přecházet.

Kroky na kamenné chodbě před dveřmi. Zarazil se.

Klíč byl vložen do zámku a otočil se. Než se dveře otevřely nebo právě v okamžiku, kdy se otvíraly, jakýsi muž pravil tiše anglicky: „Nikdy mě tu neviděl, stranil jsem se ho. Jděte dovnitř sám, počkám nablízku. Pospěšte!“

Dveře se rychle otevřely a zas zavřely, a klidně na něj upíraje zrak, se světlem úsměvu na tváři, s napomínavým prstem na rtech stál mu tam tváří v tvář Sydney Carton.

Bylo něco tak podivně zářivého v jeho pohledu, že vězeň v prvním okamžiku zapochyboval, zda to není zjevení, zrozené jeho vlastní představivostí. Promluvil však a byl to jeho hlas; stiskl vězňovu ruku a bylo to jeho stisknutí.

„Ze všech lidí na světě jste nejméně čekal právě mě,“ pravil.

„Nemohl jsem uvěřit, že jste to vy. Ještě teď tomu sotva věřím. Nejste –“ náhle ho to napadlo, „– nejste přece vězeň?“

„Ne. Mám náhodou jakousi moc nad jedním ze zdejších žalářníků, a proto tu stojím před vámi. Přicházím od ní – od vaší ženy, drahý Darnayi.“

Vězeň mu sevřel ruku.

„Přináším vám od ní prosbu.“

„Jakou?“

„Nejvážnější, nejnaléhavější, nejdůraznější prosbu, vyslovenou nejdojemnějším odstínem hlasu, který je vám tak drahý a na který se tak dobře pamatujete.“

Vězeň napůl odvrátil tvář.

„Nemáte čas ptát se mě, proč tu prosbu přináším a co vlastně znamená; a já nemám čas vám to povědět. Musíte se jí podřídit – svlékněte boty, které máte na sobě, a obujte si moje.“

U stěny kobky stála za vězněm židle. Postoupiv vpřed, Carton jej rychlostí blesku na ni posadil a bos se postavil před něj.

„Navlékněte moje boty. Dejte se do toho, soustřeďte se na to! Rychle!“

„Cartone, odtud nelze uniknout; nemůže se to podařit. Zemřete jen se mnou. Je to šílenství.“

„Bylo by to šílenství, kdybych na vás chtěl, abyste utekl; ale chci to snad? Až vám řeknu, abyste prošel tady těmi dveřmi, pak mi řekněte, že je to šílenství a zůstaňte tady. Uvažte si tady tu moji vázanku, oblékněte můj kabát. Já vám zatím rozváži stužku ve vlasech, a vy si teď uvolněte vlasy, aby byly jako moje!“

Se zázračnou rychlostí, silou vůle i činu, jež se zdála nadpřirozená, přinutil ho ke všem těm převlekům. Vězeň byl v jeho rukou jako dítě.

„Cartone! Drahý Cartone! Je to šílenství. Nelze to dokázat, nikdo to nedokáže, pokoušeli se už o to a nikdy se to nikomu nepodařilo. Zapřísahám vás, nepřidávejte k hořkosti mé smrti ještě i smrt svoji.“

„Žádám vás snad, drahý Darnayi, abyste vyšel ze dveří? Až vás o to požádám, odmítněte. Tady máte na stole pero, inkoust a papír. Máte ruku dost klidnou, abyste mohl psát?“

„Než jste přišel, byla klidná.“

„Uklidněte ji zas a pište, co vám budu diktovat. Rychle, příteli, rychle!“

Tiskna si ruku k zmatené hlavě, Darnay usedl ke stolu. Carton s rukou na prsou stál těsně u něho.

„Pište přesně to, co budu říkat.“

„Komu to bude?“

„Nikomu.“ Dosud si Carton držel ruku na prsou.

„Mám napsat datum?“

„Ne.“

Při každé otázce vězeň vzhlédl. Carton, jak tu stál vedle něho s rukou na prsou, shlížel na něj.

„‚Jestliže si vzpomínáte na slova,‘“ jal se Carton diktovat, „‚jež mezi námi kdysi před lety padla, okamžitě pochopíte, až toto spatříte. Jistě se na ně pamatujete. Vy na ně přece nemůžete zapomenout.‘“

Odtáhl ruku od prsou; když vězeň náhodou v uspěchaném údivu vzhlédl, ruka se zarazila a kolem něčeho se sevřela.

„Napsal jste: nemůžete zapomenout?“ zeptal se Carton.

„Napsal. Máte v ruce zbraň?“

„Ne, nejsem ozbrojen.“

„Co to máte v ruce?“

„To se hned dovíte. Pište dál; ještě jen několik slov.“ Opět diktoval. „‚Jsem vděčen, že nastal čas, kdy ta slova mohu dokázat. Když tak činím, nelituji toho ani netruchlím.‘“ Zatím co říkal tato slova s očima upřenýma na píšícího, pohybovala se jeho ruka pomalu a opatrně až blízko k tváři píšícího.

Pero vypadlo z Darnayových prstů na stůl a on se prázdným pohledem rozhlédl.

„Co je to za výpary?“ zeptal se.

„Výpary?“

„Něco jsem ucítil.“

„Nic nepozoruji, nic takového tu nemůže být. Vezměte pero a dopište to. Pospěšte, pospěšte!“

Vězeň se pokusil soustředit svou pozornost, jako by ho opouštěla paměť a jako by jeho smysly byly ochromeny. Když se zamženýma očima a změněným dechem vzhlédl ke Cartonovi, Carton – s rukou opět na prsou – díval se na něj zcela klidně.

„Pospěšte si, pospěšte!“

Vězeň se znovu sklonil nad papír.

„‚Kdyby tomu bylo jinak,‘“ kradla se Cartonova ruka opět opatrně a tiše dolů, „‚nebyl bych nikdy využil této příležitosti, na kterou jsem dlouho čekal. Kdyby tomu bylo jinak,‘“ ruka již byla u vězňovy tváře, „, musel bych se zodpovídat za mnohem víc věcí. Kdyby tomu bylo jinak –‘“ Carton se podíval na pero a spatřil, že čmárá nesrozumitelné značky.

Cartonova ruka se už nevrátila na prsa. Vězeň s vyčítavým výrazem vyskočil, ale Cartonova ruka se pevně přitiskla k jeho nozdrám a levá Cartonova paže jej uchopila kolem pasu. Po několik vteřin slabě zápolil s mužem, jenž přišel za něj položit svůj život; ale asi tak za minutu ležel již natažen na podlaze.

Rychle, ale s rukama právě tak soustředěnýma k úkolu, jako bylo soustředěno jeho srdce, oblekl se Carton do šatů, jež vězeň odložil, učesal si vlasy a svázal je stužkou, kterou vězeň nosil. Pak tiše zavolal: „Vy tam, vstupte! Pojďte sem!“ a objevil se udavač.

„Chápete už?“ pravil Carton, vzhlížeje k němu, zatím co klečel vedle ochromeného těla a zastrkoval popsaný papír na prsa. „Je to pro vás příliš velké riziko?“

„Pane Cartone,“ odpověděl udavač, lusknuv bojácně prsty, „jestli poctivě dodržíte, co jsme smluvili, v tomhle při té tlačenici tady pro mě riziko nebude.“

„Nebojte se. Poctivě to dodržím až do smrti.“

„Musíte, pane Cartone, jestli jich má být přesně dvaapadesát. Když v tomhle oblečení ten počet dovršíte, ničeho se nebudu bát.“

„Nebojte se! Už brzy vám nebudu moci ničím uškodit a ostatní budou daleko odtud, dej to Bůh! Teď přiveďte pomoc a odneste mě ke kočáru.“

„Vás?“ zeptal se udavač znepokojeně.

„Jej, toho, s kterým jsem si vyměnil místo. Půjdete ven touž branou, kterou jste mě přivedl?“

„Ovšem.“

„Byl jsem slabý a na omdlení, když jste mě sem vedl, a jsem ještě slabší teď, když mě vedete ven. Rozhovor na rozloučenou byl na mne příliš. Takové věci se tu dějí často, až příliš často. Váš život je ve vašich vlastních rukou. Rychle! Zavolejte si pomoc!“

„Přísaháte, že mě nepodvedete?“ pravil chvějící se udavač, když se v posledním okamžiku zarazil.

„Člověče, člověče!“ řekl Carton, dupnuv nohou. „Což jsem vám už slavnostně nepřísahal, že to provedu podle úmluvy až do konce; teď tu zbytečně mrháte vzácným časem. Sám ho odveďte na nádvoří, o kterém jsem vám řekl, sám ho posaďte do kočáru, ukažte ho sám panu Lorrymu, řekněte panu Lorrymu, aby ho nekřísili ničím jiným než čerstvým vzduchem, aby si vzpomněl na moje slova z včerejšího večera a na svůj slib a aby okamžitě odjeli!“

Udavač se vzdálil a Carton, posadiv se ke stolu, podepřel si čelo o ruce. Za okamžik se udavač vrátil s dvěma muži.

„Tak co?“ pravil jeden z nich, pohlížeje na ležící postavu. „Tak ho to sklátilo, když se dověděl, že přítel vyhrál v loterii svaté Gilotiny?“

„Dobrého vlastence by ani nemohlo víc sklátit, kdyby se dověděl, že si šlechtic vytáhl prázdný lístek.“

Zvedli bezvědomou postavu, položili ji na nosítka, která přinesli před dveře, a sehnuli se, aby je zvedli.

„Čas se vám krátí, Evrémonde,“ řekl udavač varovně.

„Vím to dobře,“ odpověděl Carton. „Postarejte se o mého přítele, prosím vás o to, a odejděte.“

„Tak pojďte, děti,“ pravil Barsad. „Zvedněte ho a jdeme!“ Dveře se zavřely a Carton zůstal sám. Napínaje sluch, jak jen mohl, nezaslechl nic, co by znamenalo, že vzniklo podezření nebo poplach. Nic takového se nestalo. Otáčely se klíče, bouchaly dveře, bylo slyšet kročeje na vzdálených chodbách; nenastal žádný křik nebo spěch, který by se zdál neobvyklý. Když po chvíli svobodněji vydechl, posadil se ke stolu a naslouchal opět až do chvíle, kdy hodiny udeřily dvě.

Pak se k němu donesly zvuky, kterých se nebál, neboť si uměl představit, co znamenají. Bylo postupně otevřeno několik dveří a pak i jeho. Žalářník se seznamem v ruce nahlédl dovnitř; řekl jen: „Pojďte za mnou, Evrémonde!“ a on šel za ním do vzdálené temné a prostorné místnosti. Byl podmračný zimní den, a tak, když se stíny uvnitř smísily se stíny zvenčí, mohl jen nejasně rozeznat ostatní, kteří sem byli přivedeni, aby jim byly spoutány ruce. Někteří stáli, jiní seděli. Někteří naříkali a neklidně přecházeli, ale těch bylo málo. Z veliké většiny byli tiší a klidní a upřeně hleděli k zemi.

Když tak stál u stěny v temném koutě, zatím co někteří z dvaapa­desáti byli přiváděni až po něm, jakýsi muž se zastavil, kráčeje mimo něj, a objal ho, jako by jej znal. Velmi ho to poděsilo, neboť tak mohl být prozrazen; ale muž šel dál. Potom za několik málo okamžiků jakási mladá žena křehké dívčí postavy, krásné drobné tváře, kde nebylo ani stopy po nějaké barvě, a velikých, široce rozevřených, trpělivých očí, vstala z místa, kde ji byl spatřil sedět, a přistoupila pohovořit s ním.

„Občane Evrémonde,“ pravila, dotýkajíc se ho chladnou rukou. „Jsem ta ubohá švadlenka, co s vámi byla v La Force.“

Zamumlal v odpověď: „Pravda. Zapomněl jsem, z čeho jste byla obžalována.“

„Úklady. Přestože spravedlivé nebe ví, že ničím takovým nejsem vinna. Což tomu lze věřit? Koho by napadlo chystat úklady s ubohou slabou bytůstkou, jako jsem já?“

Tolik ho dojal nešťastný úsměv, s nímž to řekla, že mu slzy vytryskly z očí.

„Nebojím se umřít, občane Evrémonde, ale nic jsem neudělala. Nejsem neochotna umřít, jestli z mé smrti bude mít užitek Republika, která pro nás chudé udělala tolik dobrého; ale nevím, co by z mé smrti mohla mít, občane Evrémonde. Taková ubohá slabá bytůstka!“

Tato dívka, hodná slitování, byla poslední věc na světě, pro kterou se rozehřálo a dojalo jeho srdce.

„Slyšela jsem, že jste byl osvobozen, občane Evrémonde. Doufala jsem, že to je pravda.“

„Byl jsem osvobozen. Ale znovu mě zatkli a odsoudili.“

„Jestli pojedu s vámi, občane Evrémonde, dovolíte mi, abych se drže­la vaší ruky? Nebojím se, ale jsem malá a slabá a dodá mi to odvahu.“

Když se trpělivé oči pozvedly k jeho tváři, spatřil v nich náhlou pochybnost a pak úžas. Stiskl upracované, hladem vyhublé prsty a přiložil ruku k ústům.

„Jdete umřít za něj?“ zašeptala.

„A za jeho ženu a dítě. Tiše! Ano.“

„Ach, dovolíte mi, abych svírala vaši statečnou ruku, cizinče?“

„Tiše! Ano, ubohá sestřičko, až do konce.“

Tytéž stíny, jež padají na vězení, padají v téže brzké odpolední hodině na bránu v hradbách, kde se dav tísní kolem a kam přijíždí kočár, opouštějící Paříž, aby byl prohlédnut.

„Kdo tu jede? Koho to máme uvnitř? Doklady!“

Doklady byly podány a přečteny.

„Alexandre Manette. Lékař. Francouz. Který to je?“

Tenhle je to; tento bezmocný, nesrozumitelně mumlající, blábolící stařec.

„Občan doktor to zřejmě nemá v hlavě v pořádku. Revoluční horečka na něj asi byla moc?“

Až příliš.

„Cha! Tak mnozí ji dostávají. Jeho dcera. Francouzka. Která to je?“

Tahle je to.

„Jiná to být nemůže. Lucie, Evrémondova žena, viďte?“

Ano.

„Cha! Evrémonde pojede jinam. Lucie, její dcera. Angličanka. To je tahle?“

Tahle a žádná jiná.

„Polib mě, Evrémondovo dítě. Tak, teď jsi políbila dobrého republikána; to je v tvé rodině něco nového; vzpomínej na to! Sydney Carton. Advokát. Angličan. Který to je?“

Tady leží v koutě kočáru. Také na něj ukázali.

„Tak nám ten anglický advokát zřejmě omdlel?“

Doufají, že se na čerstvějším vzduchu brzy vzpamatuje. Nemá prý pevné zdraví a smutně se rozloučil s přítelem, jenž je v nemilosti Republiky.

„A to je všechno? To tedy není mnoho! Mnozí jsou v nemilosti Republiky a musí se podívat okénkem ven. Jarvis Lorry. Zaměstnanec banky. Angličan. Který to je?“

„Já to jsem. Nezbytně já, protože jsem tu už poslední.“

Je to Jarvis Lorry, jenž zodpověděl všechny předchozí otázky. Je to Jarvis Lorry, jenž vystoupil a stojí nyní s rukou na dvířkách kočáru, odpovídaje skupině úředníků. Zvolna obcházejí kočár a zvolna stoupají na kozlík, aby se podívali na nevelké množství zavazadel, jež veze na střeše; venkované, postávající kolem, tlačí se blíž ke kočáru a lačně nahlížejí dovnitř; matka, držící v náruči dítě, pozvedá jeho krátkou ruku, aby se dotklo ženy šlechtice, jenž propadl gilotině.

„Tady máte potvrzené doklady, Jarvisi Lorry.“

„Můžeme odjet, občane?“

„Můžete. Vpřed, postilioni! Šťastnou cestu!“

„Zdravím vás, občané. – A první nebezpečí máme za sebou!“

To opět jsou slova Jarvise Lorryho, když sepjal ruce a podíval se vzhůru. Uvnitř kočáru je děs, je tam pláč, je tam těžký dech cestujícího, zbaveného smyslů.

„Nejedeme příliš pomalu? Nelze je přimět, aby jeli rychleji?“ táže se Lucie a tiskne se k starému pánovi.

„To by vypadalo jako útěk, má drahá. Nesmím na ně příliš naléhat; vzbudilo by to podezření.“

„Ohlédněte se, podívejte se dozadu, zda nás nepronásledují!“

„Silnice je prázdná, má nejdražší. Až dosud nás nepronásledují.“

Míjíme dvojice a trojice domů, osamělé usedlosti, pobořené stavby, barvírny, koželužny a podobné dílny, jedeme otevřeným krajem, alejemi bezlistých stromů. Pod námi je tvrdá nerovná dlažba, po stranách měkké hluboké bláto. Někdy zajedeme do bahna na okraji, abychom se vyhnuli kamení, jež rachotí pod koly a roztřásá nás; někdy tam v kalužích a blátivých kolejích uvázneme. Tu jsou pak muka naší ne­trpě­livosti tak veliká, že už se v poplašeném spěchu chystáme vystoupit a utíkat – skrýt se někde – cokoli udělat, jen abychom nestáli na místě.

Projeli jsme volnou krajinou a opět jsme mezi rozpadlými stavbami, osamělými usedlostmi, barvírnami, koželužnami a podobnými dílnami, mezi dvojicemi a trojicemi domů, v alejích bezlistých stromů. Oklamali nás ti lidé a vezou nás touž cestou zpět? Není tohle ono místo, jímž jsme již dvakrát projeli? Díky Bohu, ne. Vesnice. Ohlédněte se, podívejte se dozadu, jestli nejsme pronásledováni! Tiše! Poštovní stanice.

Zvolna vypřahají naše čtyři koně; dlouho tu kočár v uličce stojí bez koní a zdá se, jako by se už nikdy neměl rozjet; zvolna se zas jeden po druhém objevují koně; zvolna jdou za nimi noví postilioni, silní a zaplétající své biče; dosavadní postilioni počítají svoje peníze, špatně sčítají a nejsou se součty spokojeni. Po celou tu dobu naše přetížená srdce bijí rychlostí, jež by daleko předstihla nejrychlejší trysk nejrychlejších koní z těch, co jich kdy po světě běhalo.

Konečně jsou noví postilioni v sedlech a staří zůstávají vzadu. Jedeme vsí, vzhůru do kopce, z kopce dolů a pak vlhkou nížinou. Náhle spolu postilioni hovoří se vzrušenými posunky a koně jsou zaraženi tak prudce, že až zadky dosedají na zem. Jsme pronásledováni?

„Hej! Vy tam v kočáře. Mluvte!“

„Co se děje?“ táže se pan Lorry, vyhlížeje z okna.

„Kolik říkali?“

„Nerozumím vám.“

„– Tam na poslední stanici. Kolik říkali, že jich dnes šlo ke gilotině?“

„Dvaapadesát.“

„Já to říkal! Výborné číslo! Tady můj spoluobčan říkal, že dvaačty­řicet; o deset hlav víc, to už stojí za to. Gilotina pěkně pokračuje. Mám ji rád. Tak jedeme! Hop!“

Noční temnota roste. Pohnul sebou trochu víc, začíná ožívat a mluvit srozumitelně; myslí, že jsou dosud spolu, oslovuje ho jménem a táže se ho, co to má v ruce. Smiluj se nad námi, laskavé nebe, a pomoz nám! Ohlédněte se, vyhlédněte ven, zda nejsme pronásledováni.

Vítr se žene za námi, mraky letí za námi, měsíc se vynořuje za námi, celá přízračná noc nás pronásleduje, ale až dosud nepronásleduje nás nic jiného.
