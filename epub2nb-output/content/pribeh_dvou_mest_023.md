---
title: ''
contentType: prose
---

## Kapitola jedenáctá  
Protějšek

  

„Sydneyi,“ pravil pan Stryver téže noci nebo jitra k svému muži pro všechno, „namíchej ještě jednu mísu punče; musím ti něco říci.“

Této noci, minulé noci, předposlední noci a mnoho nocí ještě dřívějších pracoval Sydney dvojnásob, neboť bylo třeba udělat veliký úklid v listinách pana Stryvera, než nastanou dlouhé soudní prázdniny. Úklid byl konečně hotov, Stryverovy nedodělky byly vyřízeny, všechno bylo zpracováno a nyní nezbývalo než čekat na listopad s jeho mlhami povětrnostními i mlhovinami zákonnými, aby přinesl novou vodu na mlýn.

Přestože měl tolik práce, nebyl Sydney o nic čilejší ani střízlivější. Spotřeboval mnoho mokrých ručníků navíc, aby vydržel celou noc vzhůru, samozřejmě spotřeboval i mnohem víc vína, jež předcházelo přikládání ručníků, a když teď strhl z hlavy turban a odhodil do umyvadla, kde jej po šest posledních hodin vždy v přestávkách namáčel, byl ve stavu velmi zuboženém.

„Mícháš už tu další mísu punče?“ pravil důstojný Stryver, rozhlížeje se z pohovky, kde ležel na zádech a s rukama zastrčenýma za vestu.

„Míchám.“

„Tak mě teď poslouchej! Chci ti povědět něco, co tě překvapí a po čem už si nebudeš o mně myslit, že jsem tak prohnaný, jak si obyčejně myslíš. Chci se oženit.“

„Opravdu?“

„Ano. A nikoli pro peníze. Co tomu říkáš?“

„Není mi mnoho do řeči. Kdo je to?“

„Hádej.“

„Znám ji?“

„Hádej.“

„Jak mám hádat v pět ráno, když mi v hlavě třeští. Jestli chceš, abych hádal, pozvi si mě na oběd.“

„Dobrá, řeknu ti to,“ pravil Stryver, zvolna se zvedl a usedl. „Vůbec nedoufám, Sydneyi, že mi porozumíš, poněvadž ty jsi kus necitlivého chlapa.“

„Kdežto ty,“ odpověděl Sydney, míchaje punč, „ty jsi duch tak citlivý a poetický.“

„Nesmysl!“ rozchechtal se Stryver. „Ale přestože vůbec netvrdím, že jsem romantická duše (poněvadž vím přece sám, co se vyplácí), jsem i tak jemnější člověk než ty.“

„Chceš spíše říci, že máš víc štěstí.“

„Ne, tak to nemyslím. Chci říci, že mám víc – víc –“

„Řekni, že jsi dvornější, když už o tom mluvíme,“ pravil Carton.

„Dobrá tedy! Jsem dvornější. Chci říci, že jsem člověk,“ mluvil Stryver nadutě k příteli, jenž chystal punč, „který víc dbá, aby byl příjemnější, víc se namáhá být příjemnější, který se lépe než ty vyzná v tom, jak být příjemný v ženské společnosti.“

„Pokračuj.“

„Ne. Než budu pokračovat,“ pravil Stryver, potřásaje chvástavě hlavou, „musím si s tebou ještě něco vyřídit. Byl jsi v domě doktora Manetta zrovna tak často jako já nebo možná víckrát. Styděl jsem se za tebe, jak mrzoutsky sis tam počínal! Choval ses tam s takovou mlčenlivou zarytostí a nevrlostí, že jsem se, Sydneyi, na mou duši za tebe styděl!“

„Velmi by to prospělo člověku tvého povolání, kdyby se vůbec za něco styděl,“ odpověděl na to Sydney, „měl bys mi být vlastně vděčen.“

„Ne, takhle mi neutečeš,“ pravil Stryver a postrčil ho ramenem, „ne, Sydneyi, je to má povinnost říci ti to – a říkám ti to do očí pro tvoje dobro –, že jsi po čertech nemožný člověk do takové společnosti. Jsi prostě nepříjemný chlap.“

Sydney se zhluboka napil punče, který přichystal, a zasmál se.

„Podívej se na mne!“ pravil Stryver, vypínaje se. „Já mám mnohem méně zapotřebí tvářit se příjemně než ty, poněvadž mám nezávislé postavení. Proč to tedy dělám?“

„Ještě jsem tě nikdy neviděl, že bys něco takového dělal,“ zabručel Carton.

„Dělám to, poněvadž je chytré to dělat; dělám to ze zásady. A podívej se na mne! Pronikám dopředu.“

„Ale nepronikáš dopředu s těmi manželskými záměry,“ řekl na to Carton lhostejně. „Měl by ses toho držet. Pokud jde o mne – což nikdy nepochopíš, že jsem nenapravitelný?“

Vyslovil tu otázku s jakýmsi opovržlivým úšklebkem.

„To ti nedá žádnou námahu být nenapravitelný,“ odpověděl mu přítel nikterak příliš lichotivě.

„Nic mi, pokud vím, nedá žádnou námahu,“ pravil Sydney Carton. „Kdo je ta dáma?“

„Nerad bych, Sydneyi, aby ti bylo trapně, až ti řeknu její jméno,“ pravil pan Stryver a okázalou přívětivostí ho připravoval na sdělení, k němuž se chystal. „Vím ostatně, že myslíš vážně sotva polovičku toho, co řekneš, a kdybys to i myslil úplně vážně, nic by na tom také nezáleželo. Říkám tohle napřed, poněvadž ses jednou o té mladé dámě opovržlivě vyjádřil.“

„Opravdu?“

„Ovšem, a dokonce tady v mém bytě.“

Sydney Carton se podíval na svůj punč a pak se podíval na svého spokojeného přítele; vypil punč a díval se na spokojeného přítele dál.

„Řekl jsi o té mladé dámě, že je to zlatovlasá loutka. Ta mladá dáma je slečna Manettová. Kdybys byl člověk aspoň trochu citlivý nebo jemný ve svých citech, byl bych se možná za ta tvoje slova trochu hněval; ale ty takový nejsi. Nemáš vůbec pro takové věci smysl, a proto mi vůbec nevadí, když na to tvoje označení vzpomenu, jako by mi nevadilo, kdyby měl špatné mínění o mých obrazech člověk, který nemá smysl pro obrazy, a jako by nevadilo, kdyby mi moji hudbu pohaněl někdo, kdo nemá hudební sluch.“

Sydney Carton jal se velmi rychle pít punč; vypil jej velikými doušky a díval se přitom na přítele.

„Tak teď to víš všechno, Syde,“ pravil pan Stryver. „O žádné jmění nestojím; je to kouzelné stvoření a já se rozhodl, že si vyberu podle svého vkusu; myslím, že si celkem mohu dovolit vybrat si podle svého vkusu. Bude mít ve mně muže, který už má slušné jmění, rychle dělá kariéru a má už svoje postavení; pro ni to bude dobrá partie a ona si dobrou partii zaslouží. Žasneš nad tím?“

Carton, stále ještě pijící punč, odpověděl na to: „Proč bych měl žasnout?“

„Schvaluješ mi to?“

Carton, stále ještě pijící punč, odpověděl: „Proč bych neschvaloval?“

„Dobrá tedy,“ pravil mu přítel Stryver, „přijímáš to klidněji, než jsem si představoval, a jsi méně zištný v můj prospěch, než jsem si myslil; ale aby tedy bylo jasno, víš už dávno, že tvůj dávný kamarád je člověk hodně silné vůle. Ano, Sydneyi, mám už dost tohoto života bez jedinké změny; myslím si, že je to pro muže příjemná věc mít domov, kam se může uchýlit, když na to má chuť (a kam nejde, když se mu nechce), a myslím si také, že slečna Manettová bude na místě v každém společenském postavení a že mi bude dělat čest. Tak jsem se tedy rozhodl. A teď bych ti chtěl, Sydneyi, starý kamaráde, říci několik slov o tvých vyhlídkách. Vedeš špatný život, víš to sám, opravdu vedeš špatný život. Neznáš cenu peněz, žiješ příliš rychle, jednou tě to vyčerpá, rozstonáš se pak a bude z tebe ubožák; opravdu bys měl na to myslit a opatřit si nějakou ošetřovatelku.“

Když to tak řekl s blahobytnickou blahovolností, vypadal přitom dvakrát tak tlustý, než vskutku byl, a čtyřikrát protivnější.

„Dovol mi, abych ti doporučil podívat se tomu přímo do tváře,“ pokračoval Stryver. „Já jsem se tomu již po svém do tváře podíval; ty se tomu podívej do tváře zas po svém. Ožeň se. Opatři si někoho, kdo by se o tebe staral. Nemysli na to, že tě ženská společnost netěší, že jí nerozumíš, že pro ni nemáš dost taktnosti. Najdi si někoho. Najdi si nějakou počestnou ženu s malým jměním – nějakou domácí paní nebo takovou, která pronajímá pokoje – a ožeň se s ní pro horší časy. To by bylo pro tebe to pravé. Mysli na to, Sydneyi.“

„Budu na to myslit,“ pravil Sydney.
