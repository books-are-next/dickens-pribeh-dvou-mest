---
title: ''
contentType: prose
---

### Kapitola dvanáctá  
Tma

  

Sydney Carton se na ulici zastavil, nerozhodnut, kam má jít. „V devět hodin v Tellsonově bance,“ pravil se zamyšlenou tváří. „Bude dobře, abych se tady mezitím ukazoval? Myslím, že ano. Bude dobře, aby lidé věděli, že je tu nějaký takový člověk jako já; to je docela rozumné opatření a možná, že je to příprava zcela nezbytná. Ale opatrnost, opatrnost! Musím si to pořádně rozmyslit!“

Zaraziv kroky, směřující již k jednomu cíli, přešel několikrát sem a tam stmívající se ulicí a uvažoval přitom, jaké důsledky by jeho nápad mohl mít. A prvotní dojem z něho byl potvrzen. „Bude dobře,“ pravil rozhodnut s konečnou platností, „aby lidé věděli, že je tu nějaký takový člověk jako já.“ A obrátil se směrem k čtvrti Saint Antoine.

Defarge toho dne o sobě pověděl, že je vinárníkem v čtvrti Saint Antoine. Pro člověka, jenž město dobře znal, nebylo nesnadno najít jeho vinárnu, aniž se musel kohokoli ptát. Když zjistil, kde vinárna je, vyšel Carton zase z těch úzkých ulic, povečeřel v hostinci a po jídle tvrdě usnul. Po prvé po mnoha letech nic silného nevypil. Od včerejšího večera nevypil nic než trochu lehkého zředěného vína a včera večer vylil zvolna pálenku do krbu pana Lorryho jako člověk, jenž s tím skoncoval.

Bylo již sedm hodin, když se osvěžen probudil a vyšel opět do ulic. Když mířil do čtvrti Saint Antoine, zastavil se u výkladní skříně, kde bylo zrcadlo, a poněkud dal do pořádku svou uvolněnou vázanku, límec kabátu i pocuchané vlasy. Když se upravil, zamířil přímo k Defargeově vinárně a vstoupil.

Ve vinárně nebyl náhodou žádný jiný zákazník, jen Jacques třetí, ten s nepokojnými prsty a skřehotavým hlasem. Tento muž, kterého viděl v porotě, popíjel u pultu a hovořil s manžely Defargeovými. Mstitelka se účastnila rozhovoru jako pravidelná návštěvnice podniku.

Když Carton vešel, posadil se a požádal (francouzštinou velmi špatnou) o nevelkou odměrku vína, vrhla na něho paní Defargeová bezstarostný pohled, pak si ho prohlédla zkoumavěji a pak ještě zkoumavěji, přistoupila posléze sama k němu a zeptala se ho, co že si to objednal.

Opakoval, co již byl řekl.

„Angličan?“ pravila paní Defargeová, pozvedajíc tázavě temná obočí.

Když na ni pohlédl, jako by mu dlouho trvalo porozumět i jen jedinému francouzskému slovu, odpověděl s tím dřívějším silným cizím přízvukem: „Ano, paní. Jsem Angličan!“ Paní Defargeová se vrátila k pultu nalít mu víno, a když pak vzal jakobínské noviny a předstíral, že se namáhavě snaží jim porozumět, zaslechl ji, jak říká: „Na mou duši, úplný Evrémonde!“

Defarge mu přinesl víno a popřál mu dobrý večer.

„Prosím?“

„Dobrý večer.“

„Och! Dobrý večer, občane,“ pravil, nalévaje si do sklenice. „Ach, dobré víno. Připíjím Republice.“

Defarge se vrátil k pultu a pravil: „Opravdu, trochu je mu podoben.“ Paní na to příkře řekla: „Já ti zas povídám, že je mu pořádně podoben.“ Jacques třetí poznamenal na usmířenou: „To je tím, paní, že na něj pořád tak myslíte.“ Milá Mstitelka dodala se smíchem: „Tak už to je! A tolik už se těšíš, že ho zítra ještě jednou uvidíš!“

Carton pomalu sledoval řádky a slova novin ukazováčkem a tvářil se soustředěně i zaujatě. Všichni se blízko u sebe podpírali rukama o pult a mluvili tiše. Když po několik okamžiků mlčeli a všichni na něj hleděli, aniž ho vyrušili z pozorné četby článku jakobínského redaktora, jali se opět hovořit.

„Tady paní má pravdu,“ pravil Jacques třetí. „Proč přestávat? Je v tom veliká síla. Proč přestávat?“

„Dobrá,“ namítal Defarge, „ale skončit to někde musí. Je konec konců jen otázka, kde to má skončit.“

„Až budou vyhlazeni,“ pravila paní.

„Skvělé!“ zaskřehotal Jacques třetí. I Mstitelka si to velmi pochvalovala.

„Vyhlazení, to je dobrá nauka, ženo,“ pravil Defarge trochu rozpačitě, „celkem proti ní nic nemám. Ale ten doktor velmi trpěl; viděli jste ho dnes; viděli jste jeho tvář, když byly čteny zápisky.“

„Pozorovala jsem jeho tvář!“ řekla paní pohrdavě a hněvivě. „Ano. Pozorovala jsem jeho tvář. Pozorovala jsem, že jeho tvář není tváří opravdového přítele Republiky. Ať si dá na svou tvář pozor!“

„A viděla jsi také, ženo,“ pravil Defarge hlasem už jaksi prosebným, „viděla jsi bolest jeho dcery, která je jistě strašnou bolestí i pro něj!“

„Viděla jsem jeho dceru,“ pravila paní, „ano, viděla jsem jeho dceru a všimla jsem si jí víc než jednou. Viděla jsem ji dnes a viděla jsem ji i jindy. Viděla jsem ji dnes v soudní síni a viděla jsem ji na ulici před vězením. Zvednu jen prst –!“ Zřejmě jej zvedla (oči naslouchajícího zůstávaly ponořeny do novin) a spustila pak s úderem na okraj pultu před sebou, jako by to byla dopadla sekyra.

„Občanka je jedinečná!“ zaskřehotal porotce.

„Je to anděl!“ pravila Mstitelka a objala ji.

„A pokud jde o tebe,“ pokračovala paní nesmiřitelně, oslovujíc manžela, „kdyby to záleželo na tobě – a na štěstí to na tobě nezá­leží – i teď bys toho člověka ještě zachránil.“

„Ne!“ prohlásil Defarge. „Ne, i kdyby na jeho záchranu stačilo zvednout tady tu sklenici! Ale tím bych to skončil. Říkám vám, tady to skončeme.“

„Tak tedy poslouchejte, Jacquesi,“ pravila paní Defargeová zlostně, „a poslouchej taky ty, milá Mstitelko, oba poslouchejte! Ještě pro jiné zločiny než pro tyranství a útisk mám ten rod už dlouho na svém seznamu jako určený zkáze a vyhlazení. Zeptejte se mého manžela, jestli to tak je.“

„Je to tak,“ souhlasil Defarge, aniž byl tázán.

„Na počátku těch velikých dní, když padla Bastila, našel ty dnešní zápisky, přinesl je domů a o půlnoci, když už tu nikdo nebyl a když bylo zavřeno, četli jsme to tady ve světle téhle lampy. Zeptejte se ho, jestli je to pravda.“

„Je to tak,“ přisvědčil Defarge.

„Té noci, když jsme ty zápisky dočetli, když lampa dohořela, když den už nahlížel mezi okenicemi a mezi mřížemi, té noci jsem řekla, že mu musím prozradit jedno tajemství. Zeptejte se ho, jestli to tak je.“

„Je to tak,“ přisvědčil opět Defarge.

„A pověděla jsem mu to tajemství. Těmato rukama jsem se udeřila do prsou, jak to dělám i teď, a řekla jsem mu: ‚Defargei, vychovali mě rybáři na pobřeží moře a ta venkovská rodina, kterou podle těch zápisků z Bastily bratři Evrémondové tak ponížili, to je moje rodina. Defargei, sestra toho smrtelně raněného chlapce, který tam ležel na zemi, to byla moje sestra, ten manžel byl manžel mé sestry, to nenarozené dítě bylo jejich dítě, ten bratr byl můj bratr, ten otec byl můj otec, ti mrtví jsou moji mrtví a já zdědila povinnost je pomstít!‘ Zeptejte se ho, jestli to tak je.“

„Je to tak,“ ještě jednou souhlasil Defarge.

„Pak si tedy říkej větru a ohni, kdy mají skončit,“ řekla na to paní, „ale neříkej to mně.“

Oba její posluchači měli strašlivé potěšení z její smrtelné nenávisti – i ten, kdo jen naslouchal, mohl takřka cítit, jak všecka zbledla, i když ji neviděl – a oba ji velmi chválili. Defarge, pouhá slabá menšina, připomněl několika slovy markýzovu soucitnou ženu; dokázal tím však u své manželky jen tolik, že opakovala svou předchozí odpověď: „Říkej si větru a ohni, kdy mají skončit, ne mně!“

Vstoupili zákazníci a hlouček se rozešel. Anglický zákazník zaplatil, zmateně přepočítával drobné a jako cizinec požádal, aby mu ukázali cestu k Národnímu paláci. Paní Defargeová ho doprovodila ke dveřím, a když mu pak naznačovala směr, přiložila ruku k jeho paži. Anglický zákazník si v té chvíli pomyslil, že by to byl patrně dobrý čin uchopit tu ruku, zvednout ji a vrazit pod ni ostrou a hlubokou ránu.

Šel však svou cestou a brzy ho pohltil stín vězeňské zdi.

V určenou hodinu se opět objevil v pokoji pana Lorryho a zastihl tu starého pána, jak přechází sem a tam v nepokojné starostlivosti. Pravil, že byl až do této chvíle u Lucie a že ji opustil jen na několik minut, aby dodržel sjednanou schůzku. Její otec se neobjevil od té doby, co krátce před čtvrtou hodinou odešel z banky. Měla jakousi slabou naději, že by jeho přímluva mohla Charlese zachránit, ale je to naděje nepatrná. Je už pryč déle než pět hodin; kde by mohl být?

Pan Lorry čekal do deseti; poněvadž se však doktor Manette nevrátil a poněvadž nechtěl nechat Lucii už déle o samotě, sjednali, že se k ní vrátí a přijde do banky opět o půlnoci. Zatím tu Carton bude čekat sám u krbu na doktora.

Čekal a čekal, až hodiny uhodily dvanáct; ale doktor Manette se nevrátil. Přišel pan Lorry a zpráv tu o něm nebylo, ani žádné nepřinesl. Kde jen by mohl být?

Probírali tu otázku a takřka si již na jeho dlouhé nepřítomnosti vybudovali jakousi křehkou stavbu naděje, když tu ho zaslechli na schodech. V okamžiku, kdy vstoupil do pokoje, bylo jasno, že všechno je ztraceno.

Nikdo se nikdy nedověděl, zda vůbec vskutku u někoho byl nebo zda všechen čas prochodil po ulicích. Když tam tak stál a zíral na ně, na nic se ho neptali, neboť všechno jim říkala jeho tvář.

„Nemohu to najít,“ pravil, „a musím to mít. Kde to je?“

Hlavu měl bez pokrývky, hrdlo bez šátku, a zatím co hovořil, bezmocně se rozhlížeje kolem, svlekl si kabát a pustil jej na podlahu.

„Kde je má lavice? Všude jsem hledal svou lavici a nemohu ji najít. Co udělali s mou prací? Mám málo času, musím ty boty dodělat.“

Podívali se jeden na druhého a srdce se v nich zastavovala.

„Pospěšte!“ pravil hlasem uboze plačtivým. „Dejte mi mou práci. Nechte mě ji dodělat.“

Když nedostal žádnou odpověď, rval si vlasy a dupal nohama o podlahu jako zlostné dítě.

„Nemučte ubohého nešťastníka,“ zapřísahal je strašlivým voláním, „a dejte mi mou práci! Vždyť co s námi udělají, když ty boty dnes v noci nedodělám!“

Ztracen, naprosto ztracen!

Bylo zřejmě tak zcela beznadějné chtít s ním rozumně hovořit nebo se pokoušet, aby se vzpamatoval, že oba – jako by se byli dohodli – položili mu ruce na ramena a slibem, že hned dostane svou práci, podařilo se jim ho přimět, aby se posadil ke krbu. Sklesl do křesla, zahleděl se na hořící polena a proléval slzy. Jako by všechno, co se událo od času onoho podkroví, bylo pouhý chvilkový přelud nebo sen, viděl ho pan Lorry, jak sesychá přesně do podoby toho, kterému Defarge poskytoval úkryt.

Ačkoli oba byli dojati a pojímala je hrůza při pohledu na jeho zhroucení, nebyl čas podléhat takovým citům. Příliš silně se jich dovolávala jeho osamělá dcera, zbavená poslední naděje a opory. Opět jako by se byli dohodli, podívali se jeden na druhého s výrazem téhož úmyslu v tvářích. Carton promluvil první:

„Poslední naděje je pryč; velká beztoho nebyla. Ano, bude nejlépe, když se vrátí k ní. Než však odejdete, mohl byste mě na okamžik v klidu vyslechnout? Neptejte se mě, k čemu ty podmínky, které si budu klást, a k čemu ty sliby, které od vás budu žádat; mám k tomu důvody – dobré důvody.“

„Nepochybuji o tom,“ odpověděl pan Lorry. „Mluvte.“

Po celou tu dobu se postava v křesle mezi nimi jednotvárně kolébala sem a tam a sténala. Hovořili tak, jako by hovořili, bdíce za noci nad chorým.

Carton se sehnul, aby zvedl doktorův kabát, který téměř omotával jeho nohy. Když jej zvedal, zlehka vypadla na podlahu taška, v níž doktor nosíval seznam svých denních povinností. Carton ji sebral a spatřil v ní složený kus papíru. „Na to bychom se měli podívat!“ pravil. Pan Lorry přikývl na souhlas. Otevřel tašku a zvolal: „Díky Bohu!“

„Co je to?“ zeptal se dychtivě pan Lorry.

„Okamžik! Řeknu vám to v pravou chvíli. Za prvé,“ strčil ruku do svého kabátu a vytáhl odtamtud listinu, „tady je osvědčení, že mohu opustit toto město. Podívejte se na to. Sydney Carton, Angličan – vidíte?“

Pan Lorry držel rozevřenou listinu před sebou a hleděl mu do vážné tváře.

„Schovejte mi to do zítřka u sebe. Jak se pamatujete, půjdu ho zítra navštívit a bude lépe, jestliže to nebudu mít s sebou.“

„Proč?“

„Nevím; raději to nechci mít u sebe. A teď vezměte tady tu listinu, kterou měl u sebe doktor Manette. Je to podobné osvědčení, že on sám, jeho dcera i její dítě mohou kdykoli opustit městské hradby a překročit hranice. Vidíte?“

„Ano!“

„Opatřil si to patrně včera jako poslední a nejkrajnější prostředek proti ohrožení. Kdy je to datováno? Ale na tom nezáleží, nezdržujte se tím a pečlivě to uložte s mým i svým osvědčením. A teď dávejte pozor! Teprve v několika posledních hodinách jsem začal pochybovat, že má nebo že by mohl mít takové osvědčení. Platí do odvolání. Ale může být odvoláno brzy a mám důvod se domnívat, že bude odvoláno.“

„Nejsou přece v nebezpečí?“

„Jsou ve velikém nebezpečí. Jsou v nebezpečí, že paní Defargeová na ně vznese žalobu. Slyšel jsem to z jejích vlastních úst. Slyšel jsem dnes večer od této ženy slova, po kterých je mi jasno, jak velmi jsou ohroženi. Neztrácel jsem čas a hned pak jsem vyhledal udavače. Potvrdil mi to. Ví, že jakýsi řezač dříví, bydlící u vězeňské zdi, je ve styku s Defargeovými a že se ho Defargeovi několikrát vyptávali na jeho zprávy o tom, že ji viděl“ – nikdy nevyslovil Luciino jméno – „jak dává znamení vězňům. Snadno lze předvídat, že jako falešnou záminku udají docela běžnou věc, vězeňskou vzpouru, a že pak půjde o její život – možná i o život jejího dítěte – a možná také o život jejího otce – neboť oba byli viděni na tom místě s ní. Netvařte se tak zděšeně. Všechny je zachráníte.“

„Kéž mi nebe dopřeje, abych je zachránil, Cartone! Ale jak?“

„Povím vám to. Bude to záležet na vás a na nikom lepším by to ani záležet nemohlo. K této nové obžalobě jistě nedojde dříve než pozítří; patrně ne dříve než za dva, za tři dny; nejpravděpodobněji až za týden. Víte sám, že je to smrtelný zločin truchlit nad obětí gilotiny nebo s ní mít účast. Ona a její otec by se nepochybně tímto zločinem provinili a ona žena (zarytost jejích úmyslů je nepopsatelná) bude patrně čekat, aby mohla svou obžalobu ještě podepřít a dvojnásob se pojistit. Sledujete mě?“

„Tak pozorně a s takovou důvěrou ve vaše slova,“ pravil a dotkl se opěradla doktorova křesla, „že pro tuto chvíli zapomínám i na toto neštěstí.“

„Máte peníze a můžete opatřit povoz, kterým by bylo možno odjet co nejrychleji k moři. Přípravy k vašemu návratu do Anglie byly skončeny už před několika dny. Opatřte koně zítra brzy po ránu, aby se ve dvě odpoledne mohlo odjet.“

„Udělám to!“

Jednal tak horlivě a povzbudivě, že to pana Lorryho strhlo a byl bystrý jako mladík.

„Máte ušlechtilé srdce. Což jsem neříkal, že by to ani na nikom lepším nemohlo záležet? Povězte jí ještě dnes v noci, že spolu s ní jsou ohroženi i její dítě a otec. To zdůrazněte, poněvadž jinak by s radostí položila svou krásnou hlavu vedle hlavy manželovy.“ Na okamžik uvázl a pak pokračoval jako dosud. „Naléhejte na ni, že kvůli dítěti a otci je nezbytno, aby v tu hodinu s nimi a s vámi odjela z Paříže. Řekněte jí, že to byl poslední příkaz jejího manžela. Řekněte jí, že na tom záleží víc, než si může myslit, než může věřit. Myslíte, že i v tomto stavu se jí otec podvolí?“

„Jistě.“

„Myslil jsem si to. Klidně a potichu vykonejte všechny ty přípravy tady na nádvoří a přichystejte se také sám usednout do kočáru. Jakmile přijdu, vpusťte mě dovnitř a jeďte.“

„Za každých okolností mám tedy na vás čekat?“

„Máte přece moje osvědčení s ostatními u sebe a jedno místo bude volné. Nečekejte na nic jiného, než až bude moje místo obsazeno, a pak do Anglie!“

„Pak tedy,“ pravil pan Lorry, uchopiv jeho horlivou, avšak pevnou a klidnou ruku, „pak tedy to nebude záležet jenom na starci, ale budu mít po boku mladého a horlivého muže.“

„S pomocí nebes, ano, budete! Slibte mi teď slavnostně, že vás nic neodvrátí od toho, abyste jednal tak, jak jsme se tady jeden před druhým zavázali.“

„Nic, Cartone.“

„A připamatujte si zítra tato slova: jednat jinak nebo z jakéhokoli důvodu odkládat nezachránilo by žádný život a znamenalo by, že by nevyhnutelně bylo obětováno mnoho životů.“

„Připamatuji si je. Doufám, že svůj úkol svědomitě splním.“

„A já doufám, že splním svůj. Teď sbohem!“

Přestože to řekl s vážným a upřímným úsměvem, přestože dokonce políbil starému pánovi ruku, neodešel. Pomohl mu pozdvihnout kolébající se postavu před dohořívajícím ohněm v krbu, aby jí mohli navléci plášť a na hlavu dát klobouk, a pomohl ji pak i odlákat pod záminkou, že je nutno hledat lavici a práci, o kterou dosud sténavě prosila. Kráčel po druhém jejím boku a doprovodil ji až na dvůr domu, kde zmučené srdce – tak šťastné tenkrát, když mu odhalil svoje bezútěšné srdce – bdělo za strašlivé noci. Vstoupil do dvora a setrval tam po několik okamžiků, vzhlížeje k světlu jejího pokoje. Než odešel, vydechl vzhůru k němu slova žehnání a rozloučení.
