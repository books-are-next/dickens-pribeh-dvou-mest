<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-49</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-49" xml:lang="cs-CZ">
		<div class="Z-kladn--textový-r-meček">
			<p id="_idParaDest-48" class="MLP_uroven2_kapitola ParaOverride-1">Kapitola patnáctá <br/>Kroky doznívají navždy</p>
			<p class="MLP_text_bez1radku ParaOverride-1">Dutě a&#160;drsně drkotají pařížskými ulicemi káry smrti. Šest kár veze denní příděl vína gilotině. Všechny hltavé a&#160;nenasytné stvůry, co si jich kdy představivost vymyslila od časů, kdy byla po prvé zaznamenána, sloučily se tu v&#160;jedinou skutečnost gilotiny. A&#160;přece není ve Francii se vší její bohatou růzností půd a&#160;podnebí jediného stébla, jediného listu, jediného kořene, jediné větévky, jediného pepřového zrnka, jež by uzrávalo za podmínek jistotnějších, než byly ty, z&#160;nichž vyrostla tato hrůza. Rozdrťte znovu lidstvo podobnými kladivy a&#160;znovu se samo zmrzačí do těchto zmučených podob. Zasejte znovu totéž sémě loupeživé bezuzdnosti a&#160;násilnictví a&#160;jistě vydá tytéž plody podle svého semene.</p>
			<p class="MLP_text ParaOverride-1">Šest kár drkotá ulicemi. Mocný kouzelníku čase, změň je opět v&#160;to, čím byly, a&#160;ukáže se, že to jsou kočáry absolutních monarchů, slavnostní povozy feudální šlechty, úbory nastrojených Jezabel, kostely, jež nejsou domy Otce mého, nýbrž peleše lotrovské, chýše milionů hladovících venkovanů! Nikoli; veliký kouzelník, jenž velebně vykonává, co ustanovil Stvořitel, nikdy nevrací do původních podob to, co jednou proměnil. „Byl-li jsi proměněn do této podoby z&#160;vůle boží,“ praví mudrci začarovanému v&#160;moudrých arabských pohádkách, „pak zůstaň tak! Jestliže jsi však nabyl této podoby jen skrze pomíjivé zaklínání, pak se vrať do podoby původní!“ Beznadějně nezměnitelné drkotají káry dál.</p>
			<p class="MLP_text ParaOverride-1">Když se tak truchlivá kola šesti kár otáčejí, zdá se, jako by vyorávala dlouhou, křivou brázdu v&#160;davech lidí, shromážděných na ulicích. Na tu i&#160;na onu stranu odhrnují řady tváří a&#160;pluh jede jistotně vpřed. Obyvatelstvo domů je už tak zvyklé na tuto podívanou, že v&#160;mnoha oknech není docela nikdo a&#160;z&#160;jiných vždy jen na okamžik někdo vyhlédne, aby se zběžně podíval na tváře v&#160;kárách. Tu a&#160;tam mají návštěvu, jež přijela spatřit tu podívanou; to pak hostitel ukazuje se sebevědomím poručníka či průvodce cizinců na tu a&#160;zas na onu káru, jako by vykládal, kdo v&#160;ní seděl včera a&#160;kdo předevčírem.</p>
			<p class="MLP_text ParaOverride-1">Z&#160;těch, kteří jsou vezeni, pozorují někteří tyto věci a&#160;všechno ostatní, co vroubí jejich poslední cestu, pohledem zcela lhostejným; jiní s&#160;těkavým zájmem o&#160;život kolem i&#160;o&#160;lidi. Někteří sedí se sklopenými hlavami, ponořeni v&#160;mlčenlivé zoufalství; ale někteří zas tolik dbají o&#160;svůj vzhled, že se rozhlížejí po davu v&#160;postojích, jaké vídali v&#160;divadle nebo na obrazech. Někteří zavírají oči, přemýšlejí nebo se pokoušejí své roztěkané myšlenky soustředit. Jen jediný, jakýsi ubožák, vypadající jako šílenec, je tolik otřesen a&#160;zpit hrůzou, že zpívá a&#160;pokouší se tančit. Nikdo z&#160;celého toho počtu se nedovolává pohledem ani posunky soucitu lidí.</p>
			<p class="MLP_text ParaOverride-1">Podél kár jede v&#160;řadě stráž různě oděných jezdců a&#160;k&#160;těm se často obracejí tváře z&#160;davu a&#160;jsou jim kladeny otázky. Zdá se, že jsou to otázky vždy tytéž, neboť vždy nastane nával k&#160;třetí káře. Jezdci, jedoucí podél této káry, ukazují pak šavlemi na jednoho muže v&#160;ní. Všichni jsou zvědavi, který to je; stojí vzadu na káře, hlavu má skloněnu, aby mohl rozmlouvat s&#160;jakousi dívkou, jež sedí na boku káry a&#160;drží jej za ruku. Není zvědav a&#160;nestará se, co se děje kolem, a&#160;stále jen hovoří s&#160;dívkou. V&#160;ulici St. Honoré je občas slyšet výkřiky proti němu. Jestliže ho vůbec k&#160;něčemu pohnou, tedy jen ke klidnému úsměvu, zatím co roztřásá vlasy, aby mu padaly volněji podél tváře. Těžko je mu dotknout se tváře, neboť má paže svázány.</p>
			<p class="MLP_text ParaOverride-1">Na schodech kteréhosi kostela stojí udavač a&#160;vězeňský prašivec, očekávaje příjezd kár. Dívá se do první káry, není tam. Dívá se do druhé, není tam. Již se táže sám sebe: „Vydal mě na smrt?“ když tu se jeho tvář rozjasňuje při pohledu do třetí káry.</p>
			<p class="MLP_text ParaOverride-1">„Který je Evrémonde?“ táže se muž, stojící za ním.</p>
			<p class="MLP_text ParaOverride-1">„Tamten vzadu.“</p>
			<p class="MLP_text ParaOverride-1">„Co ho ta dívka drží za ruku?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">Muž křičí: „Ať zhyne Evrémonde! Na gilotinu se všemi šlechtici! Ať zhyne Evrémonde!“</p>
			<p class="MLP_text ParaOverride-1">„Tiše, tiše!“ prosí ho bázlivě udavač.</p>
			<p class="MLP_text ParaOverride-1">„Proč bych nekřičel, občane?“</p>
			<p class="MLP_text ParaOverride-1">„Jde splatit zástavu; v&#160;pěti minutách ji zaplatí. Nechte ho na pokoji.“</p>
			<p class="MLP_text ParaOverride-1">Když však muž volá dál: „Ať zhyne Evrémonde!“ na okamžik se k&#160;němu Evrémondova tvář obrátí. Evrémonde spatří udavače, pozorně se na něj podívá a&#160;jede dál.</p>
			<p class="MLP_text ParaOverride-1">Hodiny se již chystají odbít tři a&#160;brázda vyoraná v&#160;davu se zatáčí, aby skončila tam, kde se konají popravy. Co bylo odhrnuto z&#160;brázd do stran, nyní se rozpadá a&#160;jde pak za posledním pluhem, neboť všichni jdou ke gilotině. Jako v&#160;zahradě, kde se koná veřejná zábava, sedí tu na židlích mnoho žen a&#160;pilně pletou. Na jedné z&#160;nejpřednějších židlí stojí Mstitelka a&#160;rozhlíží se po své přítelkyni.</p>
			<p class="MLP_text ParaOverride-1">„Thérèse!“ pronikavě volá. „Kdo z&#160;vás ji viděl? Thérèse Defargeová!“</p>
			<p class="MLP_text ParaOverride-1">„Nikdy dřív nevynechala,“ praví jedna z&#160;pletoucího sesterstva.</p>
			<p class="MLP_text ParaOverride-1">„Nikdy, a&#160;nevynechá ani dnes,“ volá nedůtklivě Mstitelka. „Thérèse!“</p>
			<p class="MLP_text ParaOverride-1">„Hlasitěji,“ doporučuje ona žena.</p>
			<p class="MLP_text ParaOverride-1">Jen hlasitěji, Mstitelko, mnohem hlasitěji, a&#160;přece tě sotva asi uslyší. Jen hlasitěji, Mstitelko, a&#160;přidej k&#160;tomu kletbu, a&#160;přece ji to sotva přivolá. Pošli jiné ženy, aby ji všude hledaly, zda se někde nezatoulala; a&#160;přestože se tyto poselkyně dopustily hrozných činů, je pochybno, že z&#160;vlastní vůle půjdou dost daleko, aby ji nalezly!</p>
			<p class="MLP_text ParaOverride-1">„Jaká smůla!“ křičí Mstitelka a&#160;dupe nohou o&#160;židli. „Káry už jsou tady! Za okamžik tu skončí Evrémonde a&#160;ona tu není! Tady mám její pletení a&#160;prázdnou židli pro ni. Zlostí a&#160;zklamáním se tu dám do pláče!“</p>
			<p class="MLP_text ParaOverride-1">Zatím co Mstitelka sestupuje z&#160;židle, aby se dala do pláče, začínají se káry zbavovat nákladů. Obsluhovatelé svaté Gilotiny jsou slavnostně oblečeni a&#160;připraveni. Třesk!&#160;– Hlava je zdvižena do výše a&#160;pletoucí ženy, jež sotva měly čas pohlédnout na ni před okamžikem, kdy ještě myslila a&#160;mohla hovořit, počítají: jedna.</p>
			<p class="MLP_text ParaOverride-1">Vyprazdňuje se druhá kára a&#160;odjíždí; přijíždí třetí. Třesk!&#160;– A&#160;pletoucí ženy, nedávající se rušit a&#160;neustávající v&#160;práci, počítají: dvě.</p>
			<p class="MLP_text ParaOverride-1">Domnělý Evrémonde sestupuje a&#160;švadlenu snášejí z&#160;káry hned za ním. Když sestupoval, nepustil její trpělivou ruku, drží ji dál, jak byl slíbil. Něžně ji staví zády k&#160;třeskajícímu stroji, jenž ustavičně rachotivě stoupá vzhůru a&#160;zas padá, ona pak se mu dívá do tváře a&#160;děkuje mu.</p>
			<p class="MLP_text ParaOverride-1">„Nebýt vás, drahý cizinče, nebyla bych tak klidná, neboť jsem od přírody nestatečná ubožačka, a&#160;nebyla bych mohla pozvednout své myšlenky k&#160;Tomu, jenž zemřel, abychom my mohli doufat a&#160;mít zde dnes útěchu. Byl jste mi poslán z&#160;nebes.“</p>
			<p class="MLP_text ParaOverride-1">„A&#160;vy mně,“ praví Sydney Carton. „Dívejte se na mne, drahé dítě, a&#160;ničeho jiného si nevšímejte.“</p>
			<p class="MLP_text ParaOverride-1">„O&#160;nic jiného nedbám, dokud držím vaši ruku. O&#160;nic nebudu dbát, až ji pustím, jestliže jen budou rychlí.“</p>
			<p class="MLP_text ParaOverride-1">„Budou rychlí. Nebojte se!“</p>
			<p class="MLP_text ParaOverride-1">Oba stojí v&#160;zástupu obětí, jenž se rychle krátí. Hovoří však, jako by byli sami. Spjaty očima, hlasem, rukama i&#160;srdcem sešly se tyto dvě děti vesmírné matky, tak od sebe vzdálené a&#160;tak rozličné, na temné cestě, aby se spolu odebraly domů a&#160;spočinuly na jejích ňadrech.</p>
			<p class="MLP_text ParaOverride-1">„Statečný a&#160;šlechetný příteli, dovolíte mi, abych vám položila poslední otázku? Jsem velmi nevědomá a&#160;znepokojuje mě to&#160;– trochu mě to znepokojuje.“</p>
			<p class="MLP_text ParaOverride-1">„Povězte mi to.“</p>
			<p class="MLP_text ParaOverride-1">„Mám sestřenku, jedinou příbuznou, která je sirotek právě tak jako já a&#160;kterou velmi miluji. Je o&#160;pět let mladší než já a&#160;žije na statku na jihu země. Chudoba nás rozdělila a&#160;ona nic neví o&#160;mém osudu&#160;– neboť neumím psát&#160;– a&#160;kdybych i&#160;uměla, jak bych jí mohla dát tu zprávu! Je to lepší tak, jak to je.“</p>
			<p class="MLP_text ParaOverride-1">„Ano, ano; je to tak lepší.“</p>
			<p class="MLP_text ParaOverride-1">„Když jsme jeli sem a&#160;ještě teď, když se dívám do vaší laskavé a&#160;pevné tváře, která mi je takovou oporou, myslím si tohle:&#160;– Jestliže Republika opravdu prokáže dobro chudým, jestliže budou méně hladovět a&#160;vůbec méně trpět, pak ať žije dlouho, ať žije tak dlouho, až bude stará.“</p>
			<p class="MLP_text ParaOverride-1">„A&#160;co dál, sestřičko?“</p>
			<p class="MLP_text ParaOverride-1">„Myslíte,“&#160;– pokorné oči, v&#160;nichž je tolik trpělivosti, plní se slzami a&#160;rty se jí rozvírají trochu víc a&#160;chvějí se&#160;– „že mi to bude připadat dlouhé, až na ni budu čekat v&#160;té lepší končině, kde, jak věřím, najdeme my oba milosrdné útočiště?“</p>
			<p class="MLP_text ParaOverride-1">„Ne, nebude to tak, dítě moje; tam není čas a&#160;není tam žádný neklid.“</p>
			<p class="MLP_text ParaOverride-1">„Tolik mi dáváte útěchy! Jsem tak nevědomá. Mohu vás teď políbit? Nastal již ten okamžik?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">Dává mu polibek na ústa a&#160;on jí; slavnostně jeden druhému žehnají. Vyhublá ruka se nechvěje, když ji pouští; nic zlého není v&#160;té trpělivé tváři, jen krásná, jasná jistota. Jde před ním&#160;– odešla; pletoucí ženy počítají: dvacet dva.</p>
			<p class="MLP_text ParaOverride-1">„Já jsem vzkříšení a&#160;život, praví Pán; kdo věří ve mne, nezahyne, byť i&#160;zemřel; a&#160;kdo bude žít a&#160;věřit ve mne, nikdy nezemře.“</p>
			<p class="MLP_text ParaOverride-1">Šum mnohých hlasů, vzhlédnutí mnoha tváří, mnohé stoupání na špičky v&#160;zadních řadách davu, takže se zástupy zvednou v&#160;obrovské vlně vpřed, a&#160;všechno pak pomine. Třiadvacet.</p>
			<p class="MLP_text ParaOverride-1">Toho dne večer říkali o&#160;něm po městě, že to byla nejklidnější lidská tvář, jakou tam kdy spatřili. Mnozí dodávali, že vypadal vznešeně a&#160;prorocky.</p>
			<p class="MLP_text ParaOverride-1">Jedna z&#160;nejpozoruhodnějších obětí téže sekyry&#160;– byla to žena&#160;– nedlouho předtím požádala u&#160;paty téhož popraviště, aby jí bylo dovoleno zapsat myšlenky, jež v&#160;ní byly probuzeny. Kdyby byl on dal prorocký výraz svým myšlenkám, byly by zněly takto:</p>
			<p class="MLP_text ParaOverride-1">„Vidím Barsada, Clye, Defargea, Mstitelku, porotce, soudce, dlouhé řady nových utlačovatelů, kteří vyvstali, zničivše staré, jak hynou týmž trestajícím nástrojem ještě dříve, než skončí jeho užívání. Vidím krásné město a&#160;skvělý lid, jak se pozvedá z&#160;této propasti, a&#160;vidím, jak se za dlouhých příštích let v&#160;bojích o&#160;skutečnou svobodu, ve vítězstvích i&#160;porážkách samo stravuje všechno zlo tohoto času i&#160;času minulého, jenž tomuto času dal přirozený počátek.</p>
			<p class="MLP_text ParaOverride-1">Vidím ty, za něž tu kladu svůj život, jak žijí v&#160;míru, užitečnosti a&#160;požehnaném štěstí v&#160;Anglii, kterou už nespatřím. Vidím ji, jak na prsou chová dítě, jež má moje jméno. Vidím jejího otce, lety skloněného, jinak však uzdraveného, jak věrně plní v&#160;svém povolání svou povinnost ke všem lidem a&#160;jak žije v&#160;míru. Vidím dobrého starého pána, dávného jejich přítele, jak ještě po deset let jim poskytuje vše, co může, a&#160;jak potom klidně odchází, aby byl odměněn.</p>
			<p class="MLP_text ParaOverride-1">Vidím, jak se mi dostává posvěceného místa v&#160;jejich srdcích a&#160;v&#160;srdcích jejich potomstva po celá dlouhá pokolení. Vidím ji jako starou ženu, jak pláče nade mnou ve výročí tohoto dne. Vidím ji i&#160;jejího manžela, jak skončivše svou pouť, leží bok po boku v&#160;posledním lůžku, jež země poskytuje, a&#160;vím, že jeden druhého nectil posvátněji, než oba ctili mě.</p>
			<p class="MLP_text ParaOverride-1">Vidím ono dítě, jež leží na jejích prsou a&#160;jež má moje jméno, jako muže, jenž si razí cestu touž životní stezkou jako kdysi já. Vidím ho razit si cestu tak dobře, že moje jméno se skvěje ve světle jeho jména. Vidím, jak mizí poskvrny, jež jsem sám na ně vrhl. Vidím ho, nejpřednějšího ze spravedlivých soudců a&#160;čestných lidí, jak vede chlapce mého jména s&#160;čelem, jež znám, a&#160;se zlatými vlasy k&#160;tomuto místu&#160;– v&#160;té době již krásnému na pohled, bez stopy po krutém znetvoření tohoto dne&#160;– a&#160;slyším ho, jak něžným a&#160;váznoucím hlasem vypráví tomuto dítěti můj příběh.</p>
			<p class="MLP_text _idGenParaOverride-1">Co nyní dělám, je mnohem lepší, než co jsem kdy dělal; odcházím za spočinutím mnohem a&#160;mnohem lepším, než jaké jsem kdy poznal.“</p>
		</div>
</body>
</html>