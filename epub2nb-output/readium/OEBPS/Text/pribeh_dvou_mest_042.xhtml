<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-39</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-39" xml:lang="cs-CZ">
		<div class="Z-kladn--textový-r-meček">
			<p id="_idParaDest-38" class="MLP_uroven2_kapitola ParaOverride-1">Kapitola pátá <br/>Řezač dříví</p>
			<p class="MLP_text_bez1radku ParaOverride-1">Rok a&#160;tři měsíce. Po celý ten čas nebyla si Lucie nikdy od hodiny k&#160;hodině jista, zda příštího dne gilotina nezbaví jejího manžela hlavy. Den co den těžce drkotaly kamennými ulicemi popravčí káry, naplněné odsouzenci. Krásné dívky, sličné ženy vlasů hnědých, černých i&#160;s&#160;šedinami, mladíci, muži urostlí i&#160;staří, šlechtici i&#160;venkované, a&#160;všichni byli rudým vínem pro gilotinu, všichni byli denně vyváděni na světlo z&#160;temných sklepů odporných věznic a&#160;dopravováni ulicemi, aby uhasili její palčivou žízeň. Volnost, rovnost, bratrství nebo smrt; z&#160;toho všeho bylo možno nejsnadněji rozdávat to poslední, ó gilotino!</p>
			<p class="MLP_text ParaOverride-1">Kdyby byly náhlost neštěstí i&#160;vířivý spěch času doktorovu dceru tak ohromily, že by očekávala výsledek v&#160;lenivém zoufalství, bylo by se s&#160;ní dálo totéž, co s&#160;mnoha lidmi té doby. Ale od chvíle, kdy si v&#160;podkroví v&#160;čtvrti Saint Antoine přitiskla tu šedivou hlavu na mladá ňadra, plnila věrně svoje povinnosti. A&#160;plnila je ještě věrněji v&#160;době zkoušek, jak to vždy budou plnit lidé tiše oddaní a&#160;dobří.</p>
			<p class="MLP_text ParaOverride-1">Jakmile se usídlili v&#160;novém bydlišti a&#160;jakmile její otec začal pravidelně chodit za svým zaměstnáním, uspořádala malou domácnost přesně tak, jako by byl její manžel v&#160;ní přítomen. Všechno mělo svoje určené místo a&#160;svůj určený čas. Vyučovala malou Lucii právě tak, jako by byli všichni pospolu v&#160;svém anglickém domově. Drobné úskoky, jimiž se sama klamala, aby se zdálo, že se už brzy shledají&#160;– drobné přípravy pro jeho brzký návrat, chystání křesla pro něj i&#160;jeho knih&#160;– hluboké večerní modlitby zvláště za jednoho drahého vězně mezi mnoha nešťastnými dušemi ve vězeních a&#160;ve stínu smrti&#160;– to byly takřka jediné zřejmé útěchy její sklíčené mysli.</p>
			<p class="MLP_text ParaOverride-1">Vnějškem se příliš nezměnila. Prosté černé šaty, podobné takřka smutečním, jež nosila a&#160;jež nosilo i&#160;její dítě, byly právě tak úhledné a&#160;úpravné jako veselejší šaty za šťastných dní. Pobledla a&#160;onen dávný soustředěný výraz byl teď na její tváři stále, nikoli jen příležitostně; jinak zůstala velmi krásná a&#160;příjemná na pohled. Když někdy večer líbala otce na dobrou noc, propukal v&#160;ní žal, který celý den potlačovala, a&#160;říkala mu pak, že může na celém světě spoléhat jen na něj. Vždy jí s&#160;rozhodností odpovídal: „Nemůže se mu nic stát, aniž se o&#160;tom dovím, a&#160;jsem si jist, Lucie, že ho mohu zachránit.“</p>
			<p class="MLP_text ParaOverride-1">Neuplynulo ještě mnoho týdnů jejich změněného života, když otec jednoho večera přišel domů a&#160;řekl jí:</p>
			<p class="MLP_text ParaOverride-1">„Moje drahá, ve vězení je vysoko ve zdi okno, k&#160;němuž se Charles může občas ve tři hodiny odpoledne přiblížit. Jestliže se k&#160;němu přiblíží&#160;– což závisí na mnoha nejistých náhodách&#160;– myslí si, že by tě mohl spatřit dole na ulici, kdyby ses tam postavila na určité místo, které ti mohu ukázat. Ty však ho, ubohé dítě, nebudeš moci spatřit, a&#160;kdybys i&#160;mohla, bylo by pro tebe nebezpečné dávat nějaké znamení, že ho vidíš.“</p>
			<p class="MLP_text ParaOverride-1">„Ach, ukaž mi to místo, otče, a&#160;budu tam chodit den co den.“</p>
			<p class="MLP_text ParaOverride-1">Od té doby tam za každého počasí denně čekávala dvě hodiny. Jakmile hodiny udeřily druhou, již tam byla, a&#160;ve čtyři zas odevzdaně odcházela. Když nebylo příliš sychravo a&#160;nevlídno, aby mohla vzít dítě s&#160;sebou, chodily tam společně; jindy chodívala sama; nevynechala však ani jediný den.</p>
			<p class="MLP_text ParaOverride-1">Bylo to temné a&#160;špinavé nároží točité uličky. Na tomto jejím konci měl svou kůlnu muž, rozřezávající dřevo v&#160;polena na pálení; jinak tu byly jen holé zdi. Když tu byla po třetí, všiml si jí.</p>
			<p class="MLP_text ParaOverride-1">„Dobrý den, občanko.“</p>
			<p class="MLP_text ParaOverride-1">„Dobrý den, občane.“</p>
			<p class="MLP_text ParaOverride-1">Tento způsob oslovování byl nyní předepsán dekretem. Před časem jej dobrovolně mezi sebou zavedli horlivější vlastenci; nyní to však byl pro každého zákon.</p>
			<p class="MLP_text ParaOverride-1">„Zas už jste tady, občanko?“</p>
			<p class="MLP_text ParaOverride-1">„Jak vidíte, občane.“</p>
			<p class="MLP_text ParaOverride-1">Řezač, drobný muž s&#160;nadbytkem posunků (byl kdysi cestářem), vrhl pohled na vězení, ukázal na ně, dal si všech deset prstů před tvář, aby tak předvedl mříže, a&#160;jal se jimi žertovně nahlížet.</p>
			<p class="MLP_text ParaOverride-1">„Ale do toho mi nic není,“ pravil. A&#160;odešel řezat dříví.</p>
			<p class="MLP_text ParaOverride-1">Příštího dne ji už vyhlížel a&#160;oslovil ji, jakmile se objevila.</p>
			<p class="MLP_text ParaOverride-1">„Jakže? Zas už jste tady, občanko?“</p>
			<p class="MLP_text ParaOverride-1">„Ano, občane.“</p>
			<p class="MLP_text ParaOverride-1">„Ach! I&#160;s&#160;dítětem! Je to tvoje matka, viď, maličká občanko?“</p>
			<p class="MLP_text ParaOverride-1">„Mám říci ano, maminko?“ zašeptala malá Lucie, tisknouc se k&#160;ní.</p>
			<p class="MLP_text ParaOverride-1">„Ano, miláčku.“</p>
			<p class="MLP_text ParaOverride-1">„Ano, občane.“</p>
			<p class="MLP_text ParaOverride-1">„Ach! Ale do toho mi nic není. Musím si hledět práce. Jen se podívejte na mou pilu! Říkám jí moje malá gilotinka. La, la, la; la, la, la! A&#160;hlava bude dole!“</p>
			<p class="MLP_text ParaOverride-1">Zatím co tak mluvil, poleno spadlo a&#160;hodil je do koše.</p>
			<p class="MLP_text ParaOverride-1">„Sám sebe nazývám Samsonem od gilotiny na palivové dříví. Jen se podívejte! Tram, tam, tam; tram, tam, tam! A&#160;už má hlavu dole! A&#160;teď děťátko. Fik, fik, šmik, šmik! A&#160;už má i&#160;to hlavu dole. Celá rodina!“</p>
			<p class="MLP_text ParaOverride-1">Když ještě dvě další polena odhodil do koše, Lucie se vždy zachvěla, ale pokud tu řezač pracoval, nebylo možno sem přicházet a&#160;vyhnout se jeho pohledu. Aby si tedy získala jeho dobrou vůli, vždy s&#160;ním sama první začínala hovořit a&#160;dávala mu spropitné, jež bral pohotově.</p>
			<p class="MLP_text ParaOverride-1">Byl to člověk zvědavý, a&#160;když na něj někdy zcela zapomněla, hledíc vzhůru ke&#160;střeše a&#160;mřížím vězení, pozdvihujíc srdce tam nahoru k&#160;svému manželovi, tu se někdy vzpamatovávala a&#160;zastihovala ho, jak na ni hledí, opíraje se kolenem o&#160;svou lavici a&#160;ustávaje v&#160;řezání. „Ale do toho mi nic není!“ říkával pak obyčejně a&#160;rychle se zas dával do řezání.</p>
			<p class="MLP_text ParaOverride-1">Za každého počasí, v&#160;zimním sněhu a&#160;mrazu, za ostrých jarních větrů, za horkého slunečního úpalu v&#160;létě, v&#160;podzimních deštích a&#160;opět v&#160;zimním sněhu a&#160;mrazu, trávila Lucie den co den na tom místě dvě hodiny; a&#160;odcházejíc odtud, den co den líbala zdi vězení. Manžel ji vídal (dověděla se to od otce) asi tak jednou za pět nebo za šest dní; někdy ji viděl i&#160;dvakrát nebo třikrát za sebou; a&#160;někdy ji zas po celý týden nebo po celých čtrnáct dní ani nezahlédl. Stačilo však, že ji mohl vidět a&#160;vskutku vídal, když náhoda dopřála, a&#160;pro tuto možnost by tam byla prostála po celý týden třeba celé dny.</p>
			<p class="MLP_text ParaOverride-1">Zatím co se takto zaměstnávala, nastal měsíc prosinec, a&#160;její otec stále ještě chodil mezi hrůzami s&#160;hlavou vzpřímenou. Za kteréhosi odpoledne, kdy lehce sněžilo, přišla zas na obvyklé nároží. Byl to den jakýchsi divoce radostných oslav. Když kráčela na to místo, viděla domy ozdobeny malými píkami, na nichž byly navěšeny rudé čapky nebo též trojbarevné stužky; a&#160;některé domy byly ozdobeny obvyklým nápisem (s oblibou jej malovali v&#160;trojbarevném písmu): Republika jednotná a&#160;nedělitelná. Volnost, rovnost, bratrství nebo smrt!</p>
			<p class="MLP_text ParaOverride-1">Ubohá řezačova kůlna byla tak malá, že celý její povrch poskytoval jen velmi málo místa pro tento nápis. Ale sehnal si někoho, kdo mu to tam namaloval a&#160;kdo tam ‚smrť natěsnal s&#160;obtíží až nepřístojnou. Na střechu kůlny zasadil píku a&#160;čapku, jak to každý dobrý občan musel udělat, a&#160;v&#160;okně vystavil svou pilu s&#160;nápisem „Malá svatá Gilotina“&#160;– neboť mocná řízná ženská byla v&#160;té době již všeobecně kanonizována. Dílna byla zavřena a&#160;nebyl tu, což byla pro Lucii veliká úleva a&#160;znamenalo to, že zde bude sama.</p>
			<p class="MLP_text ParaOverride-1">Nebyl však daleko, neboť za okamžik uslyšela znepokojivý hluk a&#160;křik, jenž se blížil a&#160;probudil v&#160;ní strach. Po chvilce se přihnal kolem rohu vězeňské zdi dav lidí, v&#160;jehož středu kráčel řezač ruku v&#160;ruce s&#160;Mstitelkou. Nemohlo to být méně než pět set lidí a&#160;tančili jako pět tisíc démonů. Jiné hudby než jejich zpěvu nebylo. Tančili k&#160;oblíbené revoluční písni, jež měla rytmus tak divoký, že se to podobalo jednohlasnému skřípavému cvakání zubů. Tančili tu spolu muži a&#160;ženy, tančily ženy s&#160;ženami a&#160;tančili muži s&#160;muži, jak jen je náhoda svedla dohromady. Zprvu to byl jen bouřlivý příval hrubých červených čapek a&#160;hrubých vlněných hadrů; když však zcela naplnili ulici a&#160;přestali poblíž Lucie tančit, dali se náhle znovu do tance a&#160;byl to příšerný tanec, jako by na ně bylo padlo třeštivé šílenství. Vrhali se vpřed a&#160;zas vzad, plácali jeden druhého do rukou, chytali se navzájem za hlavy, otáčeli se na místě sami, spojovali se jeden s&#160;druhým a&#160;otáčeli se v&#160;dvojicích, až mnozí z&#160;nich padali. Když tak leželi na zemi, ostatní se chytili za ruce a&#160;točili se kolem nich; pak se kruh roztrhl, v&#160;oddělených kruzích po dvou nebo po čtyřech se točili dál, až se náhle všichni zarazili a&#160;začali znovu, bili do sebe, chytali a&#160;trhali jeden druhého, točili se zas obráceně a&#160;všichni se tak rozvířili v&#160;opačném směru. Pak znovu náhle ustali, oddechli si, dali se opět do zpěvu, utvořili řady přes celou šíři ulice a&#160;s&#160;hlavami dolů sehnutými, s&#160;rukama vysoko vzepjatýma s&#160;pokřikem odlétli. Žádná bitva nemohla být ani zpola tak hrozná jako tento tanec. Byla to zábava tak zřejmě zvrhlá&#160;– něco kdysi nevinného, vydaného nyní na pospas ďáblu&#160;– zdravá kratochvíle, proměněná v&#160;prostředek, jenž vléval hněv do krve, mátl smysly a&#160;zatvrzoval srdce. Jestliže tu přece jen bylo vidět nějaký půvab, bylo to tím ohavnější, neboť se ukazovalo, jak byly zkomoleny a&#160;jak se zvrhly všechny věci od přirozenosti dobré. Dívčí ňadra k&#160;tomuto tanci obnažená, krásná, takřka ještě dětská hlava takto třeštící, něžná nožka, cupitající v&#160;tomto hnisu z&#160;krve a&#160;špíny, to byly obrazy této rozrušené doby.</p>
			<p class="MLP_text ParaOverride-1">Taková byla karmaňola. Když pominula a&#160;zanechala tu poděšenou a&#160;poplašenou Lucii v&#160;dveřích řezačova domku, sníh padal tiše dál jako peří a&#160;uléhal bílý a&#160;něžný, jako by se tu nic nebylo stalo.</p>
			<p class="MLP_text ParaOverride-1">„Ach, otče!“ neboť stál před ní, když zvedla oči, jež si byla na okamžik zakryla rukama. „Jaká to byla krutá, zlá podívaná.“</p>
			<p class="MLP_text ParaOverride-1">„Vím, drahá, vím. Viděl jsem to už mnohokrát. Neděs se! Nikdo z&#160;nich by ti neublížil.“</p>
			<p class="MLP_text ParaOverride-1">„O&#160;sebe se neděsím, otče. Když však pomyslím na manžela a&#160;na to, že je vydán na milost těmto lidem –“</p>
			<p class="MLP_text ParaOverride-1">„Už velmi brzy ho vyprostíme z&#160;rukou těchto lidí. Rozloučil jsem se s&#160;ním, když právě stoupal k&#160;oknu, a&#160;přišel jsem ti to říci. Není tu nikoho, kdo by tě mohl vidět. Můžeš mu tam k&#160;té nejvyšší stříšce poslat polibek.“</p>
			<p class="MLP_text ParaOverride-1">„Už posílám, otče, a&#160;posílám s&#160;ním celou svou duši!“</p>
			<p class="MLP_text ParaOverride-1">„Nevidíš ho, má ubohá?“</p>
			<p class="MLP_text ParaOverride-1">„Ne, otče,“ pravila Lucie, toužebně hledíc vzhůru a&#160;plačíc, když posílala polibek, „nevidím.“</p>
			<p class="MLP_text ParaOverride-1">Kroky ve sněhu. Paní Defargeová. „Zdravím vás, občanko,“ pravil doktor. „Buďte zdráv, občane.“ Řekla to kráčejíc dál. Nic víc. A&#160;paní Defargeová zmizela zas jako stín na bílé cestě.</p>
			<p class="MLP_text ParaOverride-1">„Podej mi ruku, drahá. Odejdi odtud kvůli němu s&#160;výrazem statečnosti a&#160;odvahy. Tak to bylo dobře,“ dodal, když odešli z&#160;toho místa, „a nebude to nadarmo. Na zítřek je Charles předvolán.“</p>
			<p class="MLP_text ParaOverride-1">„Na zítřek!“</p>
			<p class="MLP_text ParaOverride-1">„Nelze ztrácet čas. Jsem dobře připraven, je třeba však vykonat opatření, jež nebylo možno zařídit, pokud nebyl předvolán před tribunál. Dosud mu o&#160;tom neřekli, ale vím, že bude na zítřek předvolán a&#160;odveden do Conciergerie; včas jsem o&#160;tom dostal zprávu. Nebojíš se přece?“</p>
			<p class="MLP_text ParaOverride-1">Stěží odpověděla: „Spoléhám na tebe.“</p>
			<p class="MLP_text ParaOverride-1">„Ve všem se spolehni. Tvoje neklidné napětí je takřka už u&#160;konce, moje drahá; za několik hodin ti bude vrácen; poskytl jsem mu veškerou možnou ochranu. Musím nyní navštívit Lorryho.“</p>
			<p class="MLP_text ParaOverride-1">Zastavil se. V&#160;doslechu se ozvalo těžké drkotání kol. Až příliš dobře oba věděli, co to znamená. Jedna. Dvě. Tři. Tři těžké káry s&#160;hrozným nákladem odjížděly po utišujícím sněhu.</p>
			<p class="MLP_text ParaOverride-1">„Musím navštívit Lorryho,“ opakoval doktor a&#160;vedl ji jinudy.</p>
			<p class="MLP_text ParaOverride-1">Oddaný starý pán byl dosud na místě, jež mu bylo svěřeno; ani na chvíli je neopustil. Často jej vyslýchali a&#160;často prohlíželi jeho účetní knihy, když šlo o&#160;zabavování a&#160;znárodňování majetku. Co mohl majitelům zachránit, to zachránil. Nebylo na světě člověka, jenž by lépe a&#160;pevněji uměl bránit, co bylo svěřeno Tellsonově bance, a&#160;jenž by si přitom zachoval klid.</p>
			<p class="MLP_text ParaOverride-1">Temně narudlá a&#160;nažloutlá obloha a&#160;mlha, stoupající ze Seiny, ohlašovaly příchod noci. Když došli k&#160;bance, bylo již takřka tma. Mohutná budova milostivého pána byla zcela zpustlá a&#160;opuštěná. Nad hromadou prachu a&#160;popela na nádvoří bylo vidět nápis: Národní majetek. Republika jednotná a&#160;nedělitelná. Volnost, rovnost, bratrství nebo smrt!</p>
			<p class="MLP_text ParaOverride-1">Kdo jen to byl u&#160;pana Lorryho&#160;– kdo jen byl majitelem toho jezdeckého kabátu na židli&#160;– kterého nesměli spatřit? Kdo to byl, jenž právě nedávno přišel a&#160;od něhož pan Lorry vzrušen a&#160;překvapen vyběhl z&#160;pokoje, aby sevřel svou milovanou do náruče? Komu to pak zopakoval její rozechvělá slova, když pozvedl hlas, a&#160;obrátiv hlavu k&#160;dveřím, z&#160;nichž byl vyšel, pravil: „Odveden do Conciergerie a&#160;předvolán na zítřek?“</p>
		</div>
</body>
</html>