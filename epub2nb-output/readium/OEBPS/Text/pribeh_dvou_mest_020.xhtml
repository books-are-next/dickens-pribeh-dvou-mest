<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-17</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-17" xml:lang="cs-CZ">
		<div class="Z-kladn--textový-r-meček">
			<p id="_idParaDest-16" class="MLP_uroven2_kapitola ParaOverride-1">Kapitola osmá <br/>Milostivý pán na venkově</p>
			<p class="MLP_text_bez1radku ParaOverride-1">Krásná krajina s&#160;lány zářivé pšenice, ne však příliš hojné. Kde by byla měla také růst pšenice, tam byla pole ubohého žita, tam zas byl naset hrách a&#160;fazole, jinde opět rostly náhradou za pšenici nepěstěné traviny. Na přírodě právě tak jako na mužích a&#160;ženách, kteří ji obdělávali, bylo vidět jakýsi sklon neochotně živořit&#160;– z&#160;utrápenosti se vzdát a&#160;odumřít.</p>
			<p class="MLP_text ParaOverride-1">Pan markýz ve svém cestovním kočáře (jenž mohl být trochu lehčí), taženém čtyřspřežím poštovních koní a&#160;obsazeném ještě dvěma postiliony, vyjížděl právě těžce do příkrého kopce. Začervenalost na tváři pana markýze nikterak nebyla hanbou pro jeho vznešené vychování, neboť nepocházela z&#160;nitra, způsobila ji okolnost zcela vnější, nad kterou neměl moc&#160;– zapadající slunce.</p>
			<p class="MLP_text ParaOverride-1">Když cestovní kočár vyjel na vrchol kopce, zapadající slunce se o&#160;něj opřelo tak zářivě, že cestující uvnitř byl všecek jakoby zalit nachem. „Za okamžik to zhyne,“ pravil pan markýz, pohlédnuv si na ruce.</p>
			<p class="MLP_text ParaOverride-1">Slunce bylo vskutku již tak nízko, že v&#160;příštím okamžiku zapadlo. Když připevnili ke kolu těžkou kládu jako brzdu a&#160;když pak kočár v&#160;zápachu spáleniny a&#160;v&#160;oblaku prachu sjížděl dolů, rudá záře rychle pohasla; a&#160;když slunce i&#160;markýz současně sjeli dolů, když brzdu opět uvolnili, nebylo již po záři ani stopy.</p>
			<p class="MLP_text ParaOverride-1">Zůstala tu však zvlněná, do šíře otevřená krajina s&#160;vesnicí na úpatí kopce, s&#160;velikou dolinou a&#160;návršími za ní, s&#160;kostelní věží a&#160;větrným mlýnem, s&#160;lesem vhodným pro lov a&#160;se skálou, na níž stála tvrz, užívaná nyní jako vězení. Když se teď už stmívalo a&#160;všechny ty věci temněly, markýz se po nich rozhlížel s&#160;tváří člověka, jenž se už blíží domovu.</p>
			<p class="MLP_text ParaOverride-1">Vsí vedla jediná ubohá ulice, byl tu ubohý pivovar, ubohá koželužna, ubohá hospoda, ubohá stáj na výměnu poštovních koní, ubohá kašna, a&#160;všechna obvyklá zařízení byla tu ubohá. A&#160;byli tu i&#160;ubozí obyvatelé. Všichni zdejší lidé byli ubozí, mnozí z&#160;nich seděli na zápraží a&#160;krájeli si zbylou cibuli a&#160;podobné věci k&#160;večeři, zatím co jiní omývali u&#160;studny listí, traviny a&#160;všechno možné, co poskytuje země a&#160;co lze požít. Bylo zde i&#160;dost výmluvných znamení příčin jejich ubohosti; daně státní, daně církevní, daň vrchnosti, daně místní i&#160;daně všeobecné, to všechno se muselo platit podle slavnostní vyhlášky, vyvěšené v&#160;té vsi; a&#160;bylo se co divit, že ještě vůbec nějaká ves zůstala na povrchu zemském.</p>
			<p class="MLP_text ParaOverride-1">Bylo tu vidět málo dětí a&#160;psi tu nebyli žádní. Pozemský úděl zdejších mužů a&#160;žen byl zřejmý z&#160;celého toho pohledu&#160;– v&#160;té vsi pod větrným mlýnem se žilo za nejhorších podmínek, jaké lze ještě snést; nebo zbývalo uvěznění či smrt ve vladařsky vyvýšeném žaláři na skále.</p>
			<p class="MLP_text ParaOverride-1">Ohlášen napřed kurýrem a&#160;pak práskáním postilionských bičů, jež se hadovitě svíjely ve večerním vzduchu, jako by přijížděl provázen fúriemi, zastavil se konečně pan markýz ve svém cestovním kočáře před branou poštovní stanice. Bylo to velmi blízko kašny a&#160;venkované odložili, čím se právě zabývali, aby se šli na něj podívat. Hleděl na ně a&#160;viděl v&#160;nich, aniž si toho byl vědom, onen pozvolný jistotný úpadek bídou znetvořených postav a&#160;tváří, pro nějž se francouzská vyzáblost stala anglickou pověrou, jež měla přežít pravdu o&#160;dobrých sto let.</p>
			<p class="MLP_text ParaOverride-1">Pan markýz vrhl pohled na ponížené tváře, jež se před ním sklonily, jako se jemu rovní klaněli u&#160;dvora před milostivým pánem&#160;– jenom ten rozdíl tu byl, že ty zdejší tváře se klaněly, aby dál trpěly, nikoli aby z&#160;toho něco měly&#160;– když tu se k&#160;hloučku připojil šedivý cestář.</p>
			<p class="MLP_text ParaOverride-1">„Přiveď mi sem toho člověka!“ pravil markýz kurýrovi.</p>
			<p class="MLP_text ParaOverride-1">Přivedli jej s&#160;čepicí v&#160;ruce a&#160;ostatní se sestoupili kolem, aby přihlíželi a&#160;naslouchali, přesně tak, jak se seskupili lidé u&#160;pařížské kašny.</p>
			<p class="MLP_text ParaOverride-1">„Tebe jsem minul cestou po silnici?“</p>
			<p class="MLP_text ParaOverride-1">„Ano, milostivý pane. Měl jsem tu čest, že jste jel kolem mne.“</p>
			<p class="MLP_text ParaOverride-1">„Když jsme stoupali do kopce a&#160;nahoře na kopci znovu?“</p>
			<p class="MLP_text ParaOverride-1">„Ano, milostivý pane.“</p>
			<p class="MLP_text ParaOverride-1">„Kam ses to tak upřeně díval?“</p>
			<p class="MLP_text ParaOverride-1">„Milostivý pane, díval jsem se na toho člověka.“</p>
			<p class="MLP_text ParaOverride-1">Trochu se sehnul a&#160;potrhanou modrou čepicí ukázal pod kočár. I&#160;všichni ostatní se sehnuli, aby se podívali pod kočár. </p>
			<p class="MLP_text ParaOverride-1">„Na jakého člověka, dobytku? A&#160;proč ses tam díval?“</p>
			<p class="MLP_text ParaOverride-1">„S&#160;prominutím, milostivý pane, visel tam za řetěz brzdy.“</p>
			<p class="MLP_text ParaOverride-1">„Kdo to byl?“ tázal se markýz.</p>
			<p class="MLP_text ParaOverride-1">„Ten muž, milostivý pane.“</p>
			<p class="MLP_text ParaOverride-1">„Čert aby vzal tyhle blbce! Jak se ten muž jmenuje? Znáš z&#160;téhle končiny všechny. Kdo to byl?“</p>
			<p class="MLP_text ParaOverride-1">„Slitování, milostivý pane! Nebyl z&#160;téhle končiny. Co živ jsem ho nikdy neviděl.“</p>
			<p class="MLP_text ParaOverride-1">„Pověsil se na ten řetěz? Chtěl se snad oběsit?“</p>
			<p class="MLP_text ParaOverride-1">„S&#160;vaším milostivým dovolením, milostivý pane, to právě byl ten div. Visel hlavou dolů&#160;– takhle!“</p>
			<p class="MLP_text ParaOverride-1">Přitočil se bokem ke kočáru a&#160;ohnul se dozadu tváří k&#160;obloze, až mu hlava visela dolů; pak se zas postavil rovně, zmačkal čepici v&#160;ruce a&#160;uklonil se.</p>
			<p class="MLP_text ParaOverride-1">„Jak vypadal?“</p>
			<p class="MLP_text ParaOverride-1">„Milostivý pane, byl bělejší než mlynář. Celý pokryt prachem, bílý jako přízrak, hubený jako přízrak!“</p>
			<p class="MLP_text ParaOverride-1">V&#160;hloučku vyvolal popis ohromné vzrušení, ale všechny oči, aniž vyměňovaly pohledy mezi sebou, zahleděly se na markýze. Snad aby se podívaly, zda nějaký přízrak nepronásleduje jeho svědomí.</p>
			<p class="MLP_text ParaOverride-1">„To jsi udělal opravdu výborně,“ řekl markýz se šťastným pocitem, že ho taková sběř nemůže přivést z&#160;míry; „viděl jsi zloděje na mém kočáře a&#160;nemohl jsi otevřít hubu. Jdi! Odkliďte ho, pane Gabelle!“</p>
			<p class="MLP_text ParaOverride-1">V&#160;osobě pana Gabella se slučoval zdejší poštmistr s&#160;berním úředníkem; s&#160;přehnanou úslužností vyšel účastnit se výslechu a&#160;držel jaksi úředně vyšetřovaného za hadry na jeho paži.</p>
			<p class="MLP_text ParaOverride-1">„Jdi! Kliď se!“ pravil pan Gabelle.</p>
			<p class="MLP_text ParaOverride-1">„Bude-li ten cizí muž hledat dnes večer tady ve vsi nocleh, zadržte ho, pane Gabelle, a&#160;zjistěte, zda je tu za poctivými záměry.“</p>
			<p class="MLP_text ParaOverride-1">„Milostivý pane, jsem polichocen, smím-li vyhovět vašim rozkazům.“</p>
			<p class="MLP_text ParaOverride-1">„Utekl pak, chlape?&#160;– Kde je ten proklatec?“</p>
			<p class="MLP_text ParaOverride-1">Proklatec vlezl už pod kočár asi s&#160;půl tuctem nejlepších svých přátel a&#160;modrou čepicí jim ukazoval na řetěz. Půl tuctu jiných jeho dobrých přátel ho odtamtud okamžitě vytáhlo a&#160;postavilo, sotva dýchajícího, zpátky před pana markýze.</p>
			<p class="MLP_text ParaOverride-1">„Hlupáku, utekl ten muž, když jsme zastavili a&#160;nasazovali brzdu?“</p>
			<p class="MLP_text ParaOverride-1">„Milostivý pane, vrhl se hlavou po stráni dolů, jako se lidé vrhají, když skáčou do řeky.“</p>
			<p class="MLP_text ParaOverride-1">„Postarejte se o&#160;to, Gabelle. Jeď!“</p>
			<p class="MLP_text ParaOverride-1">Těch půl tuctu mužů; stálo ještě sehnuto jako ovce mezi koly kočáru a&#160;kola se rozjela tak náhle, že měli štěstí, když zachránili zdravou kůži a&#160;kosti; neměli o&#160;mnoho víc co zachraňovat, a&#160;kdyby byli měli, nebyli by tak snadno vyvázli.</p>
			<p class="MLP_text ParaOverride-1">Trysk, jímž se kočár rozjel z&#160;vesnice a&#160;jímž začal stoupat po svahu za ní, byl brzy zmírněn strmostí stoupání. Postupně klesla rychlost kočáru tak, že se jen krokem kymácel a&#160;pohoupával cestou vzhůru, obklopen sladkými vůněmi letní noci. Postilioni, jimž teď v&#160;zastoupení furií létalo kolem hlav tisíce drobných komárů, tiše hovořili do práskání svých bičů, kočí kráčel vedle koní a&#160;kurýra bylo slyšet, jak kluše vpřed do ztemnělé dálky.</p>
			<p class="MLP_text ParaOverride-1">Na nejpříkřejším místě návrší ležel maličký hřbitov s&#160;křížem, na němž visel nový veliký Spasitel; byla to ubohá dřevěná socha, zrobená nezkušeným venkovským řezbářem, ale pracoval zřejmě na té postavě podle skutečnosti&#160;– patrně podle skutečnosti vlastního těla –, neboť to byla postava hrozně vyhublá a&#160;slabá.</p>
			<p class="MLP_text ParaOverride-1">Před tímto bědným znamením veliké bídy, která už dlouho byla čím dál horší a&#160;nedosáhla ještě svého vrcholu, klečela jakási žena. Když kočár přijel k&#160;ní, obrátila hlavu a&#160;rozběhla se pak k&#160;jeho dvířkům.</p>
			<p class="MLP_text ParaOverride-1">„To jste vy, milostivý pane! Milostivý pane, mám k&#160;vám prosbu.“</p>
			<p class="MLP_text ParaOverride-1">Vykřiknuv netrpělivostí, s&#160;tváří však nezměněnou, milostivý pán vyhlédl.</p>
			<p class="MLP_text ParaOverride-1">„Co je! Co chceš? Stále jen prosby!“</p>
			<p class="MLP_text ParaOverride-1">„Milostivý pane. Pro lásku Boží! Můj muž, lesník.“</p>
			<p class="MLP_text ParaOverride-1">„Co je s&#160;tvým mužem, lesníkem? Je to s&#160;vámi pořád totéž. Nemůže něco platit?“</p>
			<p class="MLP_text ParaOverride-1">„Zaplatil všechno, milostivý pane. Je mrtev.“</p>
			<p class="MLP_text ParaOverride-1">„Dobrá, má klid. Mohu ti ho snad vrátit?“</p>
			<p class="MLP_text ParaOverride-1">„Běda, to nemůžete, milostivý pane! Ale leží tamhle pod tou hromádkou drnu.“</p>
			<p class="MLP_text ParaOverride-1">„A&#160;co má být?“</p>
			<p class="MLP_text ParaOverride-1">„Milostivý pane, je tu tolik těch ubohých hromádek drnu.“</p>
			<p class="MLP_text ParaOverride-1">„Co s&#160;tím, co dál?“</p>
			<p class="MLP_text ParaOverride-1">Vypadala staře, ale byla mladá. Počínala si s&#160;bolestným zármutkem; co chvíli lomila se zoufalou vášnivostí žilnatýma a&#160;svraskalýma rukama, pak zas kladla ruku na dvířka kočáru&#160;– a&#160;kladla ji tam měkce a&#160;něžně, jako by to byla lidská hruď a&#160;jako by se dalo očekávat, že pocítí její prosebný dotek.</p>
			<p class="MLP_text ParaOverride-1">„Milostivý pane, vyslyšte mě! Vyslyšte mou prosbu, milostivý pane! Můj manžel zemřel bídou, tolik jich umírá bídou, ještě jich tolik bídou zemře.“</p>
			<p class="MLP_text ParaOverride-1">„A&#160;co? Mohu je snad krmit?“</p>
			<p class="MLP_text ParaOverride-1">„Milostivý pane, to ví jen dobrý Bůh, ale já to nežádám. Prosím jen, aby se kousek kamene nebo dřeva s&#160;jménem mého muže mohlo dát na jeho hrob, aby bylo vidět, kde leží. Jinak se na to místo brzy zapomene, nikdo je nenajde, až já zemřu na touž nemoc a&#160;položí mě pod jinou ubohou hromádku drnu, milostivý pane; tolik jich je, tolik jich rychle přibývá, je tolik bídy. Milostivý pane! Milostivý pane!“ </p>
			<p class="MLP_text ParaOverride-1">Kočí ji zahnal od dvířek, kočár se prudce rozjel, jak postilioni pobídli koně k&#160;běhu, žena zůstala vzadu sama a&#160;milostivý pán, opět provázen furiemi, rychle dojížděl tu míli nebo dvě, jež mu zbývaly k&#160;jeho zámku.</p>
			<p class="MLP_text ParaOverride-1">Sladké vůně letní noci stoupaly kolem něho a&#160;stoupaly též, zcela nestranně jako padá i&#160;déšť, kolem zaprášených, v&#160;hadry oděných, sedřených mužů v&#160;hloučku u&#160;kašny nedaleko odtud, kde cestář za pomoci modré čepice, bez níž nic neznamenal, široce vykládal o&#160;onom muži, podobném přízraku a&#160;tak dlouhém, jak to jen naslouchající snesli. Když už víc nesnesli, postupně se jeden po druhém vzdalovali a&#160;v&#160;okenních otvorech zablikala světla; jakmile okna ztemněla a&#160;vyšlo více hvězd, zdálo se spíše, že tato světla vzlétla k&#160;obloze, než že by byla pohasla.</p>
			<p class="MLP_text ParaOverride-1">Stín velikého domu s&#160;vysokou střechou a&#160;s&#160;mnoha stromy kolem očekával v&#160;téže chvíli pana markýze; když kočár zastavil, proměnil se stín ve světlo louče a&#160;otevřela se veliká vrata markýzova zámku.</p>
			<p class="MLP_text ParaOverride-1">„Očekávám pana Charlese; přijel už z&#160;Anglie?“</p>
			<p class="MLP_text ParaOverride-1">„Dosud ne, milostivý pane.“</p>
		</div>
</body>
</html>