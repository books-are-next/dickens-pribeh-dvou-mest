<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-15</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-15" xml:lang="cs-CZ">
		<div class="Z-kladn--textový-r-meček">
			<p id="_idParaDest-14" class="MLP_uroven2_kapitola ParaOverride-1">Kapitola šestá <br/>Stovky lidí</p>
			<p class="MLP_text_bez1radku ParaOverride-1">Tichý byt doktora Manetta byl v&#160;tichém zákoutí ulic poblíž Soho Square. Jednoho krásného nedělního odpoledne, když už se vlna čtyř měsíců převalila přes soudní řízení ve věci zrady a&#160;odnesla je, pokud jde o&#160;zájem a&#160;paměť veřejnosti, daleko na moře, ubíral se pan Jarvis Lorry slunnými ulicemi z&#160;Clerkenwellu, kde bydlil, aby navštívil doktora a&#160;povečeřel u&#160;něho. Když byl několikrát opět nadlouho a&#160;nadobro zaujat doktorovými obchodními záležitostmi, stal se pak konečně pan Lorry jeho přítelem a&#160;ono tiché zákoutí ulic stalo se slunnou končinou jeho života.</p>
			<p class="MLP_text ParaOverride-1">Této krásné neděle kráčel pan Lorry za časného odpoledne směrem k&#160;Soho ze tří obvyklých důvodů. Za prvé vycházel často s&#160;doktorem a&#160;Lucií za krásných nedělí, aby se před večeří prošli; za druhé tam zvykl chodit i&#160;za nedělí deštivých jako rodinný přítel, aby s&#160;nimi hovořil, četl, díval se z&#160;oken a&#160;vůbec nějak strávil den; za třetí musel náhodou vyřešit nějaké svoje zlé pochybnosti a&#160;věděl už, že v&#160;prostředí doktorovy domácnosti se mu nejspíše podaří je vyřešit.</p>
			<p class="MLP_text ParaOverride-1">Nebylo možno v&#160;Londýně najít půvabnější nároží než to, kde bydlil doktor. Ulice tu končila a&#160;z&#160;předních oken doktorova bytu se otvírala přívětivá vyhlídka na zákoutí, jež mělo ráz útulného ústraní. Bylo tu tehdy na sever od silnice k&#160;Oxfordu málo budov, rostlo tu hojně lesního stromoví, bujelo tu polní kvítí a&#160;kvetl tu hloh na polích, jež nyní už zmizela. Vanul tedy tenkrát v&#160;Soho venkovský vzduch s&#160;živelnou volností a&#160;nemusel se do té farnosti vkrádat jako zbloudilí žebráci bez domova; nedaleko odtud byl také mnohý příhodný jižní svah, kde ve svůj čas dozrávaly broskve.</p>
			<p class="MLP_text ParaOverride-1">Za časnějších hodin dne hřejivé světlo zářivě proudilo do tohoto zákoutí; jakmile však začalo být na ulicích horko, padal již na zákoutí stín, třebaže nikoli stín tak temný, abyste za ním nespatřili planoucí jas. Bylo to místo chladivé, ztichlé i&#160;radostné, podivuhodně tu zněly ozvěny a&#160;byl to sám přístav před hlučnými ulicemi.</p>
			<p class="MLP_text ParaOverride-1">Do takového přístaviště patřila klidná bárka, a&#160;také tu byla. Doktorův byt zaujímal dvě patra velkého tichého domu, kde se provozovalo za dne hned několik řemesel, což však bylo jen velmi málo slyšet, a&#160;za noci všechno úplně umlkalo. V&#160;zadní budově, kam se přicházelo přes dvorek, na němž zeleným listím šuměl platan, vyráběli prý kostelní varhany, cizelovali stříbro a&#160;zlato tu prý tepal jakýsi tajemný obr, jehož ruka byla vystrčena ze stěny průchodu v&#160;přední budově&#160;– jako by vyhlašovala do světa jeho drahocennost a&#160;hrozila každému stejnou proměnou. Bylo málo slyšet tyto řemeslníky a&#160;málo vídat i&#160;toho osamělého nájemníka, jenž prý bydlil v&#160;nejvyšším patře, nebo toho zasmušilého výrobce kočárových ozdob, jenž, jak se tvrdilo, měl kancelář dole v&#160;přízemí. Tu a&#160;tam bylo vidět některého zbloudivšího dělníka, jak si obléká kabát a&#160;prochází chodbou, tu a&#160;tam sem nahlédl nějaký cizinec, tu a&#160;tam bylo možno zaslechnout přes dvorek vzdálené zazvonění nebo úder zlatého obra. Toto však byly jen výjimky, jichž bylo třeba, aby potvrdily pravidlo, že tu od nedělního jitra do sobotního večera bylo slýchat jen vrabce na platanu za domem a&#160;ozvěny na nároží před ním.</p>
			<p class="MLP_text ParaOverride-1">K&#160;doktoru Manettovi přicházeli sem pacienti, které k&#160;němu přivedla jeho dávná proslulost, obnovená šířícím se vyprávěním o&#160;jeho příběhu. Dostatečně byl také vyhledáván pro rozsah své vědecké vzdělanosti i&#160;pro obezřetnost a&#160;obratnost při provádění důmyslných experimentů, a&#160;tak vydělával, kolik potřeboval.</p>
			<p class="MLP_text ParaOverride-1">To všechno pan Jarvis Lorry věděl a&#160;právě na to myslil, když za onoho krásného nedělního odpoledne zazvonil u&#160;dveří tichého domu na nároží.</p>
			<p class="MLP_text ParaOverride-1">„Je doktor Manette doma?“</p>
			<p class="MLP_text ParaOverride-1">Má se co nevidět vrátit.</p>
			<p class="MLP_text ParaOverride-1">„Je doma slečna Lucie?“</p>
			<p class="MLP_text ParaOverride-1">Má se co nevidět vrátit.</p>
			<p class="MLP_text ParaOverride-1">„Je doma slečna Prossová?“</p>
			<p class="MLP_text ParaOverride-1">Je patrně doma, ale služebná nemůže předvídat, co si slečna Prossová v&#160;této věci přeje, zda chce, aby bylo prozrazeno, že je doma, nebo zda se chce dát zapřít.</p>
			<p class="MLP_text ParaOverride-1">„Poněvadž patřím vlastně k&#160;domácnosti,“ pravil pan Lorry, „půjdu nahoru.“</p>
			<p class="MLP_text ParaOverride-1">Přestože doktorova dcera nepoznala nic ze své rodné země, zdědila zřejmě vrozenou schopnost udělat mnoho z&#160;mála, což je jedna z nejužitečnějších a&#160;nejhezčích vlastností Francouzů. Jakkoli byl nábytek prostý, zdobilo jej tolik drobností, jejichž hodnota byla jen ve vkusu a&#160;vynalézavosti, že celkový účinek byl rozkošný. Už sama poloha všech věcí v&#160;pokoji, od největšího kusu nábytku po nejmenší, samo sestavení barev, elegantní rozmanitost a&#160;kontrasty, jež tu hospodařením s&#160;drobnostmi uspořádaly jemné ruce, jasné oči a&#160;bystrý rozum, působily přívětivě a&#160;tolik vyjadřovaly ducha své původkyně, že když se tak pan Lorry rozhlížel kolem sebe, připadalo mu, jako by se ho samy židle a&#160;stoly tázaly s&#160;tím zvláštním výrazem, který nyní už tak dobře poznal, zda se mu to všechno líbí.</p>
			<p class="MLP_text ParaOverride-1">V&#160;tomto patře byly tři pokoje, a&#160;poněvadž dveře, jež je spojovaly, byly otevřeny, aby jimi volně mohl proudit vzduch, pan Lorry, usměvavě obzíraje tu podivnou podobnost, kterou viděl všude kolem sebe, jal se jimi procházet. První pokoj byl nejlepší a&#160;Lucie v&#160;něm měla své ptáky, květiny, knihy, psací stůl, stolek na šití a&#160;skřínku s&#160;barvami; druhý pokoj byla otcova konzultační síň, užívaná též jako jídelna; třetí pokoj, zkropený proměnlivými skvrnami světla, jak je propouštěl platan před oknem, to byla otcova ložnice, kde v&#160;koutě stála neužívaná už obuvnická lavička a&#160;nádoba s&#160;nástroji, jak to stávalo v&#160;pátém patře toho truchlivého domu u&#160;vinárny v&#160;pařížském předměstí Saint Antoine.</p>
			<p class="MLP_text ParaOverride-1">„Divím se,“ řekl pan Lorry, spočinuv tam na chvíli pohledem, „proč jen přechovává dál u&#160;sebe tu připomínku svého utrpení!“</p>
			<p class="MLP_text ParaOverride-1">„A&#160;proč se tomu divíte?“ ozvala se úsečná otázka a&#160;polekala ho.</p>
			<p class="MLP_text ParaOverride-1">Vyslovila ji slečna Prossová, ona divoká zarudlá žena se silnýma rukama, s&#160;kterou se po prvé seznámil v&#160;„Hotelu u&#160;krále Jiřího“ v&#160;Doveru a&#160;s&#160;níž se od té doby spřátelil.</p>
			<p class="MLP_text ParaOverride-1">„Byl bych si myslil&#160;–“ začal pan Lorry.</p>
			<p class="MLP_text ParaOverride-1">„Cha! Vy byste si byl myslil!“ pravila slečna Prossová a&#160;pan Lorry umlkl.</p>
			<p class="MLP_text ParaOverride-1">„Jak se vám daří?“ tázala se pak ta dáma&#160;– dosti zostra, avšak i&#160;tak, jako by chtěla vyjádřit, že to s&#160;ním nemyslí zle.</p>
			<p class="MLP_text ParaOverride-1">„Vede se mi výborně, děkuji,“ odpověděl pokorně pan Lorry. „A&#160;jak vám se vede?“</p>
			<p class="MLP_text ParaOverride-1">„Není čím se chlubit,“ pravila slečna Prossová.</p>
			<p class="MLP_text ParaOverride-1">„Opravdu?“</p>
			<p class="MLP_text ParaOverride-1">„Vždyť vám to říkám!“ pravila slečna Prossová. „Dělá mi starosti to moje ptáče.“</p>
			<p class="MLP_text ParaOverride-1">„Opravdu?“</p>
			<p class="MLP_text ParaOverride-1">„Proboha, řekněte taky něco jiného než to svoje ‚opravdu‘, nebo mě k&#160;smrti dozlobíte,“ pravila slečna Prossová, jejíž povaha (na rozdíl od její postavy) byla strohá.</p>
			<p class="MLP_text ParaOverride-1">„Skutečně tedy?“ řekl pan Lorry, aby to napravil. </p>
			<p class="MLP_text ParaOverride-1">„Skutečně, to je ještě dost špatné,“ odpověděla slečna Prossová, „ale je to přece jen lepší. Ano, dělá mi veliké starosti.“</p>
			<p class="MLP_text ParaOverride-1">„Smím se zeptat čím?“</p>
			<p class="MLP_text ParaOverride-1">„Nemám ráda celé ty tucty lidí, co vůbec nejsou mého ptáčete hodni a&#160;co se sem chodí na ni dívat,“ řekla slečna Prossová.</p>
			<p class="MLP_text ParaOverride-1">„Skutečně sem chodí tucty lidí za tím účelem?“</p>
			<p class="MLP_text ParaOverride-1">„Stovky,“ odpověděla slečna Prossová.</p>
			<p class="MLP_text ParaOverride-1">Bylo příznačné pro tuto dámu (jako i&#160;pro jiné lidi dřívější i&#160;pozděj­ší), že kdykoli někdo začal o&#160;jejím původním údaji pochybovat, hned jej přehnala.</p>
			<p class="MLP_text ParaOverride-1">„Můj ty pane!“ pravil pan Lorry, což byla podle jeho úvahy nejbezpečnější poznámka, jakou k&#160;tomu mohl pronést.</p>
			<p class="MLP_text ParaOverride-1">„Žila jsem se svým miláčkem&#160;– nebo miláček žil se mnou a&#160;platil mi za to, což by byl nikdy nedělal, na to můžete přísahat, kdybych byla mohla uživit sebe nebo ji z&#160;ničeho&#160;– už od jeho deseti let. A&#160;je to skutečně zlé,“ řekla slečna Prossová.</p>
			<p class="MLP_text ParaOverride-1">Nevěda přesně, co je skutečně zlé, pan Lorry potřásl hlavou, užívaje tak této důležité části své bytosti jako nějakého pohádkového pláště, který všechno spraví.</p>
			<p class="MLP_text ParaOverride-1">„Pořád se tu objevují všichni možní lidé, co vůbec nejsou mého miláčka hodni,“ hovořila slečna Prossová. „Když vy jste to začal –“</p>
			<p class="MLP_text ParaOverride-1">„Já že to začal, slečno Prossová?“</p>
			<p class="MLP_text ParaOverride-1">„A&#160;nezačal? Kdo přivedl jejího otce zpátky do života?“</p>
			<p class="MLP_text ParaOverride-1">„Ach! Tohle je tedy ten začátek&#160;–“ pravil pan Lorry. </p>
			<p class="MLP_text ParaOverride-1">„Konec to, myslím, nebyl! Říkám vám tedy, že když vy jste s&#160;tím začal, bylo to dost zlé; ne že bych viděla nějaké chyby na doktoru Manettovi krom toho, že není takové dcery hoden, což vůbec není žádná výtka, poněvadž jí by nikdo za žádných okolností nebyl hoden. Ale teď je to dvakrát a&#160;třikrát horší, když se sem táhnou celé davy a&#160;zástupy lidí za ním (jemu bych to ještě odpustila) a&#160;berou mi lásku mého ptáčete.“</p>
			<p class="MLP_text ParaOverride-1">Pan Lorry věděl o&#160;slečně Prossové, že velmi žárlí, ale věděl teď už také, že je to přes svoje výstřednosti jedna z&#160;nesobeckých bytostí&#160;– vyskytujících se jen mezi ženami&#160;– které se stávají z&#160;čisté lásky a&#160;obdivu dobrovolnými otroky mladosti, když samy ji už ztratily, služebníky krásy, kterou samy nikdy neměly, pomocníky k&#160;úspěchům, kterých samy neměly nikdy to štěstí dosáhnout, podněcovateli nadějí, jež nikdy nezasvítily nad jejich stinnými životy. Vyznal se dost ve světě, aby věděl, že to není nic jiného než věrná oddanost vlastnímu srdci, a&#160;to oddanost tak prostá veškeré zištnosti, oddanost, vyvolávající v&#160;něm tolik úcty, že když v&#160;duchu spřádal úvahy o&#160;tom, jak kdo bude odplacen&#160;– všichni častěji nebo řidčeji spřádáme takové úvahy&#160;– stavěl slečnu Prossovou mnohem blíže andělům než četné dámy, nezměřitelně lépe obdařené přírodou i&#160;dovedností a&#160;mající svoje konta v&#160;Tellsonově bance.</p>
			<p class="MLP_text ParaOverride-1">„Mimo jediného muže nikdy nebylo a&#160;nikdy nebude na světě člověka, který by byl mého ptáčete hoden,“ pravila slečna Prossová, „a ten jediný muž, to by byl můj bratr Solomon, kdyby nebyl udělal v&#160;životě chybu.“</p>
			<p class="MLP_text ParaOverride-1">Bylo to tu opět; otázkami po soukromém životě slečny Prossové zjistil již dříve pan Lorry, že její bratr Solomon je bezcitný darebák, který ji připravil o&#160;všecko, co měla, aby to mohl vložit do nějakého pochybného podniku, a&#160;pak ji navždy zanechal v&#160;chudobě, aniž se v&#160;něm ozvaly výčitky svědomí. Trvalost víry slečny Prossové v&#160;Solomona (odečteme-li od ní jen maličko za tu malou chybu) připadala panu Lorrymu jako věc velmi závažná a&#160;nemálo přispěla k&#160;jeho dobrému mínění o&#160;ní.</p>
			<p class="MLP_text ParaOverride-1">„Když jsme tu náhodou na okamžik spolu sami a&#160;poněvadž jsme oba praktičtí lidé,“ pravil, když se vrátili do přijímacího pokoje a&#160;když se tu v&#160;přátelské družnosti posadili, „dovolte mi otázku&#160;– zmiňuje se někdy doktor, když mluví s&#160;Lucií, o&#160;oné době, kdy dělal obuvníka?“</p>
			<p class="MLP_text ParaOverride-1">„Nikdy.“</p>
			<p class="MLP_text ParaOverride-1">„A&#160;přece tu u&#160;sebe ponechává tu lavičku a&#160;nástroje?“</p>
			<p class="MLP_text ParaOverride-1">„Ach,“ řekla na to slečna Prossová, potřásajíc hlavou. „Neříkám vám přece, že se k&#160;tomu nevrací sám v&#160;sobě.“</p>
			<p class="MLP_text ParaOverride-1">„Domníváte se, že na to myslí často?“</p>
			<p class="MLP_text ParaOverride-1">„Ano,“ pravila slečna Prossová.</p>
			<p class="MLP_text ParaOverride-1">„Představujete si&#160;–“ začal pan Lorry, když tu jej slečna Prossová přerušila:</p>
			<p class="MLP_text ParaOverride-1">„Nikdy si nic nepředstavuji. Nemám vůbec žádnou představivost.“</p>
			<p class="MLP_text ParaOverride-1">„Opravuji se tedy; předpokládáte&#160;– někdy snad si dovolíte předpokládat?“</p>
			<p class="MLP_text ParaOverride-1">„Tu a&#160;tam,“ pravila slečna Prossová.</p>
			<p class="MLP_text ParaOverride-1">„Předpokládáte,“ hovořil dál pan Lorry se záchvěvem smíchu v&#160;jasných očích, když tu tak na ni laskavě pohlížel, „že doktor Manette měl po všechna ta dlouhá léta a&#160;má podnes nějakou svoji teorii, týkající se jeho věznění nebo i&#160;jména toho, kdo je zavinil?“</p>
			<p class="MLP_text ParaOverride-1">„Předpokládám v&#160;téhle věci jen to, co mi řekne moje ptáče.“</p>
			<p class="MLP_text ParaOverride-1">„To jest&#160;–?“</p>
			<p class="MLP_text ParaOverride-1">„Ona si myslí, že má.“</p>
			<p class="MLP_text ParaOverride-1">„Nehněvejte se na mne, že vám kladu všechny tyhle otázky; jsem jen nudný praktický člověk a&#160;vy jste praktická žena.“</p>
			<p class="MLP_text ParaOverride-1">„Nudná?“ zeptala se mírně slečna Prossová.</p>
			<p class="MLP_text ParaOverride-1">Přeje si v&#160;duchu, aby byl raději toho skromného přídavného jména neužil, řekl na to pan Lorry: „Ne, ne, ne. Samozřejmě ne. Ale vraťme se k&#160;věci. Není to pozoruhodné, že se doktor Manette, zcela nepochybně nevinný, jak všichni naprosto jistě víme, nikdy o&#160;té věci nezmiňuje? Neříkám, že je to zvláštní, jestliže o&#160;tom nemluví se mnou, přestože jsme už před dávnými lety byli v&#160;obchodním spojení a&#160;přestože teď jsme přáteli; ale je zvláštní, že o&#160;tom nehovoří s&#160;dcerou, ke které je poután takovou oddaností a&#160;která je tolik oddána jemu. Věřte mi, slečno Prossová, že k&#160;tomu nezavádím řeč ze zvědavosti, nýbrž z&#160;horlivého zájmu.“</p>
			<p class="MLP_text ParaOverride-1">„Dobrá tedy! Jak já tomu nejlíp rozumím, a&#160;vy mi řeknete, že to moje nejlíp je ze všeho nejhorší,“ hovořila slečna Prossová, obměkčena hlasem, jímž se omluvil, „jak já tomu tedy nejlíp rozumím, prostě se celé té věci bojí.“</p>
			<p class="MLP_text ParaOverride-1">„Bojí?“</p>
			<p class="MLP_text ParaOverride-1">„Myslím si, že je to docela pochopitelné. Je<a id="_idTextAnchor000"></a> to hrozná vzpomínka. Mimo to mu z&#160;toho vzešlo, že sám sebe ztratil. Poněvadž neví, jak se mu to stalo, a&#160;neví ani, jak zas přišel k&#160;sobě, nemůže si nikdy být jist, zda se sám sobě zas neztratí. Tak si myslím, že tohle už stačí, aby ta věc pro něj vůbec nebyla příjemná.“</p>
			<p class="MLP_text ParaOverride-1">Byla to slova hlubší, než jaká pan Lorry očekával. „To je pravda,“ řekl, „a je strašné na to pomyslit. A&#160;přece mě trápí pochybnost, slečno Prossová, zda je dobře, že to doktor Manette stále tak sám v&#160;sobě musí potlačovat. A&#160;právě tato pochybnost i&#160;znepokojení, které mě z&#160;ní přepadá, přivedly mě k&#160;tomu, abych s&#160;vámi o&#160;tom důvěrně pohovořil.“</p>
			<p class="MLP_text ParaOverride-1">„S&#160;tím se nedá nic dělat,“ pravila slečna Prossová, potřásajíc hlavou. „Dotkněte se té struny a&#160;okamžitě se vám hrozně změní. Je lepší nechat to být. Musíme to zkrátka nechat tak, jak to je, ať se nám to líbí nebo nelíbí. Někdy za nejhlubší noci vstane a&#160;slyšíme ho pak my tam nahoře, jak chodí tam a&#160;zpátky, sem a&#160;tam po pokoji. Moje ptáče už pochopilo, že to vlastně v&#160;duchu chodí nahoru dolů, nahoru dolů po svém bývalém vězení. Spěchá vždycky k&#160;němu a&#160;chodí tam pak s&#160;ním, pořád sem a&#160;tam, až se zas uklidní. Ale nikdy jí neříká ani slovo o&#160;pravé příčině svého neklidu a&#160;ona si myslí, že je nejlepší ani o&#160;tom nezačínat. Tiše tak spolu chodí pořád sem a&#160;tam, až ho její láska a&#160;blízkost přivedou zas k&#160;sobě.“</p>
			<p class="MLP_text ParaOverride-1">Přestože slečna Prossová popřela, že by vůbec měla představivost, bylo v&#160;tom jejím několikerém opakování věty o&#160;přecházení sem a&#160;tam a&#160;nahoru dolů tolik pochopení pro bolest člověka, jenž je s&#160;vytrvalou naléhavostí pronásledován utkvělou truchlivou myšlenkou, že to svědčilo naopak o&#160;síle její představivosti.</p>
			<p class="MLP_text ParaOverride-1">Byla tu už zmínka o&#160;tom zákoutí, že v&#160;něm podivuhodně zněly ozvěny; začaly se v&#160;něm teď tak hlasitě ozývat ozvěny přicházejících kroků, že to připadlo, jako by je byla rozezněla sama pouhá zmínka o&#160;únavném přecházení sem a&#160;tam.</p>
			<p class="MLP_text ParaOverride-1">„Už jdou!“ pravila slečna Prossová, vstávajíc a&#160;přerušujíc rozhovor. „A&#160;teď už tu brzy budeme mít zas ty stovky lidí!“</p>
			<p class="MLP_text ParaOverride-1">Bylo to svými akustickými vlastnostmi zákoutí tak zvláštní, takové to bylo svými vlastnostmi podivné ucho, že když pan Lorry stál u&#160;otevřeného okna a&#160;vyhlížel otce s&#160;dcerou, jejichž kroky již slyšel, myslil si, že nikdy ani nepřijdou. Ty ozvěny nejen zanikaly, jako by se kroky zas vzdalovaly, nýbrž bylo slyšet místo nich docela jiné kroky, které se vůbec nepřibližovaly a&#160;které umlkaly, když se zdálo, že už jsou na dosah. Konečně se však otec a&#160;dcera objevili a&#160;slečna Prossová již čekala u&#160;dveří z&#160;ulice, aby je přivítala.</p>
			<p class="MLP_text ParaOverride-1">Přestože vypadala tak divoce, zarudle a&#160;mrzutě, byl to na slečnu Prossovou rozkošný pohled, když svému miláčkovi, jakmile vystoupil po schodech nahoru, snímala klobouk, když z&#160;něho konečky svého kapesníku smetávala prach, když si překládala přes ruku miláčkův plášť, aby jej odložila, a&#160;když hladila bohaté vlasy svého miláčka s&#160;takovou pýchou, jak by snad hladila svoje vlastní vlasy, kdyby byla nejmarnivější a&#160;nejkrásnější z&#160;žen. I&#160;na jejího miláčka byl rozkošný pohled, když ji tak objímal a&#160;děkoval jí, když se vzpouzel proti tomu, aby si s&#160;ním dávala tolik práce&#160;– a&#160;odvažoval se ovšem vzpouzet jen žertem, neboť jinak by slečna Prossová, do krve uražena, odběhla do svého pokoje a&#160;dala by se do pláče. I&#160;na doktora byl rozkošný pohled, když se tak na ně díval, když říkal slečně Prossové, jak Lucii rozmazluje, a&#160;když přitom bylo v&#160;jeho hlase i&#160;očích právě tolik hýčkavosti jako v&#160;počínání slečny Prossové, a&#160;bylo by jí tam bývalo víc, kdyby to vůbec bylo bývalo možno. Rozkošný pohled byl i&#160;na pana Lorryho, jenž tomu všemu přihlížel zpod své drobné paruky a&#160;děkoval své mládenecké hvězdě, že ho na sklonku let zavedla do takového domova. Ale žádné stovky lidí nepřišly na tu podívanou popatřit a&#160;pan Lorry marně vyhlížel splnění předpovědi slečny Prossové.</p>
			<p class="MLP_text ParaOverride-1">Již byl čas večeřet a&#160;dosud se žádné stovky lidí neobjevily. Mezi starostmi nevelké domácnosti byla slečně Prossové svěřena péče o&#160;kuchyňskou oblast a&#160;ona vždy svoje úkoly vykonala skvěle. Její obědy velmi slušné jakosti byly tak dobře uvařeny a&#160;tak dobře podávány, tolik při nich uplatňovala vynalézavost napůl anglickou a&#160;napůl francouzskou, že nic lepšího si ani nebylo možno představit. Slečna Prossová, jejíž přátelství byla vždy rázu jen a&#160;jen praktického, propátrávala Soho a&#160;přilehlé končiny, hledajíc zchudlé Francouze nebo Francouzky, kteří by jí, zlákáni k&#160;tomu šilinky i&#160;většími mincemi, prozradili svoje kuchařská tajemství. Od těchto zbědovaných synů a&#160;dcer Gallie naučila se kouzlům tak úžasným, že na ni děvče a&#160;žena, patřící k&#160;pomocnému štábu domácnosti, pohlížely jako na nějakou čarodějku nebo jako na Popelčinu kmotru, která si posílala pro drůbež, pro králíka, pro dva tři kousky zeleniny do zahrady a&#160;proměňovala to všechno, v&#160;cokoli se jí zachtělo.</p>
			<p class="MLP_text ParaOverride-1">O&#160;nedělích večeřela slečna Prossová u&#160;doktorova stolu, ale za všedních dní vždy jedla v&#160;neznámou dobu buď v&#160;oněch kuchyňských nižších oblastech, nebo ve svém pokoji v&#160;druhém patře&#160;– v&#160;modrém pokoji, kam nikdo jiný než její ptáče nikdy neměl přístup. Dnes slečna Prossová v&#160;odpověď na přívětivost tváře svého ptáčete i&#160;na jeho přívětivé úsilí potěšit ji neobyčejně slevila ze své přísnosti, a&#160;tak i&#160;celá večeře byla velmi přívětivá.</p>
			<p class="MLP_text ParaOverride-1">Bylo toho dne neobyčejně dusno a&#160;po večeři Lucie navrhla, aby si víno vzali ven pod platan a&#160;tam na vzduchu poseděli. Poněvadž se všechno točilo podle ní a&#160;kolem ní, vyšli pod platan a&#160;ona sama nesla víno pro zvláštní potřebu pana Lorryho. Už před časem se ustanovila jako číšnice pana Lorryho, a&#160;když tam pak seděli pod platanem a&#160;hovořili, dbala pozorně, aby jeho sklenice byla stále plná. Tajemná pozadí domů a&#160;jejich stěny pohlížely sem na ně, jak hovořili, a&#160;nad hlavami jim šeptal svou řečí platan.</p>
			<p class="MLP_text ParaOverride-1">Ale stovky lidí se dosud neukázaly. Zatím co tam seděli pod platanem, ukázal se jen jeden člověk, a&#160;byl to pan Darnay.</p>
			<p class="MLP_text ParaOverride-1">Doktor Manette jej uvítal laskavě a&#160;právě tak ho uvítala Lucie. Ale slečna Prossová začala náhle trpět pícháním v&#160;hlavě i&#160;v&#160;těle a&#160;uchýlila se do domu. Nezřídka bývala obětí takových trápení a&#160;nazývala to v&#160;kruhu rodiny svými ‚bodavými vrtochy‘.</p>
			<p class="MLP_text ParaOverride-1">Doktor byl v&#160;nejlepší míře a&#160;vypadal neobyčejně mladě. Za takových chvil byla jeho podobnost s&#160;Lucií velmi výrazná, a&#160;když tak seděli vedle sebe, ona nakloněna k&#160;jeho rameni, on s&#160;paží opřenou o&#160;opěradlo její židle, bylo velikým potěšením srovnávat ty dvě tváře.</p>
			<p class="MLP_text ParaOverride-1">Celý den hovořil nezvykle živě o&#160;mnoha věcech. „Doktore Manette,“ pravil pan Darnay, když seděli pod platanem&#160;– a&#160;řekl to jako přirozené pokračování rozhovoru o&#160;starých londýnských stavbách&#160;– „viděl jste už Tower?“</p>
			<p class="MLP_text ParaOverride-1">„Byli jsme tam s&#160;Lucií, ale jen náhodou. Viděli jsme z&#160;něho právě jen tolik, abychom poznali, že přímo kypí zajímavostmi; nic víc.“</p>
			<p class="MLP_text ParaOverride-1">„Já tam byl, jestli si vzpomínáte,“ pravil Darnay s&#160;úsměvem, přestože přitom zčervenal i&#160;trochou hněvu, „já tam byl za účelem poněkud jiným, který mi nedovolil mnoho z&#160;Toweru vidět. Vyprávěli mi podivnou věc, když jsem tam byl.“</p>
			<p class="MLP_text ParaOverride-1">„Co to bylo?“ tázala se Lucie.</p>
			<p class="MLP_text ParaOverride-1">„Když dělali jakési přestavby, přišli dělníci na starou podzemní kobku, která byla už kdysi dávno zazděna a&#160;zapomenuta. Všechny kameny jejích vnitřních stěn byly pokryty nápisy, jež tam vyryli vězňové&#160;– byly to letopočty, jména, nářky, modlitby. Do jednoho kamene v&#160;koutě kobky vyryl jakýsi vězeň, jenž šel pak patrně na popravu, jako svou poslední práci tři písmena. Vyryl je tam nějakým velmi ubohým nástrojem, spěšně a&#160;nejistou rukou. Zprvu je všichni četli jako D&#160;I&#160;C; když je však zkoumali blíže, zjistili, že poslední písmeno je G. V&#160;zápisech nebyl žádný vězeň, jehož jméno by mělo taková začáteční písmena, o&#160;nikom takovém nebyla tu ani pověst a&#160;vyskytly se mnohé dohady, co by ta písmena mohla znamenat. Konečně někoho napadlo, že to nejsou začáteční písmena, nýbrž celé slovo D&#160;I&#160;G. Kopejte. Ohledali pečlivě podlahu pod nápisem a&#160;v&#160;zemi pod jedním kamenem, cihlou či pod zlomkem dlažby nalezli zbytky papíru, smíšené se zbytky malého koženého pouzdra nebo tobolky. Co tam ten neznámý vězeň napsal, to už nikdy nikdo nepřečte, ale něco napsal a&#160;skryl to před dozorci.“</p>
			<p class="MLP_text ParaOverride-1">„Otče,“ zvolala Lucie, „tobě je zle!“</p>
			<p class="MLP_text ParaOverride-1">Náhle sebou trhl a&#160;přiložil ruku k&#160;hlavě. Jeho vzhled i&#160;chování všechny poděsilo.</p>
			<p class="MLP_text ParaOverride-1">„Ne, moje drahá, není mi zle. Začínají padat veliké kapky deště, a&#160;to mě tak polekalo. Bude lépe, půjdeme-li dovnitř.“ </p>
			<p class="MLP_text ParaOverride-1">Takřka okamžitě se zas vzpamatoval. Skutečně začaly padat veliké dešťové kapky a&#160;všem kolem ukázal zápěstí, na němž se jich několik zachytilo. Ale neřekl ani slovo k&#160;tomu objevu, o&#160;němž tu slyšeli, a&#160;když pak vstupovali do domu, praktický zrak pana Lorryho buď viděl, nebo se domníval vidět na jeho tváři, kdykoli se obrátila na Charlese Darnaye, týž zvláštní výraz, který se na ní ukázal, když pohlédl na tohoto muže na chodbě soudního dvora.</p>
			<p class="MLP_text ParaOverride-1">Ale vzpamatoval se tak rychle, že pan Lorry zapochyboval o&#160;bystrosti svého zraku. Ruka zlatého obra v&#160;průchodě nebyla o&#160;nic pevněji klidná než doktor Manette, když se pod ní zastavil a&#160;řekl, že ještě není dost odolný proti drobným překvapením (jestli vůbec kdy bude) a&#160;ten déšť že jej vskutku polekal.</p>
			<p class="MLP_text ParaOverride-1">Byl už čas podávat čaj; s&#160;dalšími vrtochy se toho ujala slečna Prossová, ale stovky lidí žádné. Přiloudal se pan Carton, ale to byli teprve dva.</p>
			<p class="MLP_text ParaOverride-1">Večer byl tak dusný, že i&#160;když seděli při otevřených oknech a&#160;dveřích, horko je přemáhalo. Když byl čaj sklizen ze stolu, usedli všichni poblíž jednoho okna a&#160;hleděli ven do těžkého soumraku. Lucie seděla vedle otce, Darnay se posadil vedle ní a&#160;Carton se opíral o&#160;okno. Rozpoutavší se vítr, jenž vnikl až do zákoutí, pozvedal až vysoko ke stropu dlouhé bílé záclony a&#160;mával jimi jako přeludnými křídly.</p>
			<p class="MLP_text ParaOverride-1">„Stále ještě padají ty veliké, těžké, řídké kapky,“ pravil doktor Manette. „Přibližuje se to zvolna.“</p>
			<p class="MLP_text ParaOverride-1">„Ale s&#160;jistotou,“ pravil Carton.</p>
			<p class="MLP_text ParaOverride-1">Mluvili tiše, jak většinou mluví lidé, kteří pozorují a&#160;čekají, jak vždy mluví lidé, sedící v&#160;ztemnělém pokoji a&#160;bděle očekávající zablesknutí.</p>
			<p class="MLP_text ParaOverride-1">Na ulicích nastal veliký spěch, jak lidé chtěli dostihnout přístřeší dřív, než bouře začne; zákoutí, tak skvělé pro ozvěny, odráželo ozvěny blížících se a&#160;vzdalujících kroků, a&#160;přece tudy nikdo neprocházel.</p>
			<p class="MLP_text ParaOverride-1">„Takové množství lidí, a&#160;přece samota!“ pravil Darnay, když chvíli naslouchali.</p>
			<p class="MLP_text ParaOverride-1">„Také to na vás tak působí, pane Darnayi?“ tázala se Lucie. „Sedávám tu někdy večer a&#160;náhle pak začínám vidět&#160;– ale dnes večer, když je všechno tak temné a&#160;smutně vážné, rozechvívá mě už i&#160;pouhý stín té pošetilé představy&#160;–“</p>
			<p class="MLP_text ParaOverride-1">„Zachvějeme se tedy také. Rádi o&#160;tom uslyšíme.“</p>
			<p class="MLP_text ParaOverride-1">„Připadne vám to jako nicotnost. Takové přelétavé představy působí jen na ty, v&#160;nichž vznikly; dojem z&#160;nich nelze sdělit. Když jsem tu tak někdy sedávala za večera sama a&#160;naslouchala, náhle mě napadlo, že všechny ty ozvěny jsou ozvěnami kroků, jež přicházejí a&#160;vejdou do našich životů.“</p>
			<p class="MLP_text ParaOverride-1">„Jestli je tomu tak, to se nám tedy do našich životů nahrne pěkný dav,“ vložil se do toho Sydney Carton se svou těžkomyslností.</p>
			<p class="MLP_text ParaOverride-1">Kroky nepřestávaly znít a&#160;jejich spěch byl čím dál rychlejší. Zákoutí znělo ozvěnami kroků, z&#160;nichž některé jako by se ozývaly právě pod oknem, jiné jako by byly již vnikly do pokoje, některé se blížily, jiné vzdalovaly, některé mizely v&#160;dálce, jiné naráz umlkaly; a&#160;všechno to byly kroky ve vzdálených ulicích, nikoli na dohled.</p>
			<p class="MLP_text ParaOverride-1">„Je všem těm krokům určeno, aby přišly k&#160;nám všem, slečno Manettová, nebo si je mezi sebou rozdělíme?“</p>
			<p class="MLP_text ParaOverride-1">„Nevím, pane Darnayi; říkala jsem vám, že je to pošetilá představa, ale vy jste to chtěl slyšet. Když jsem se tomu poddávala, byla jsem sama a&#160;představovala jsem si, že jsou to kroky lidí, kteří vejdou do mého života a&#160;do života otcova.“</p>
			<p class="MLP_text ParaOverride-1">„Přijmu je do svého života!“ pravil Carton. „Já se na nic neptám a&#160;nedělám si žádné výhrady. Žene se na nás veliký dav, slečno Manettová, a&#160;já jej vidím&#160;– při tom blýskání.“ Dodal poslední slova po oživujícím zablesknutí, jež ho osvětlilo, jak tam lenivě stál v&#160;okně.</p>
			<p class="MLP_text ParaOverride-1">„A&#160;slyším jej!“ dodal ještě, když zarachotil hrom. „Žene se rychle, vášnivě a&#160;s&#160;hněvem!“</p>
			<p class="MLP_text ParaOverride-1">Tak označil náhlý hluk prudkého deště, který se přihnal a&#160;umlčel jej, neboť už nebylo slyšet ani slovo. S&#160;přívalem vod propukla bouře, na jakou se dlouho vzpomíná, plná hromobití a&#160;blesků, a&#160;rachot, oheň a&#160;déšť neustaly ani na okamžik až do půlnoci, kdy vyšel měsíc.</p>
			<p class="MLP_text ParaOverride-1">Veliký zvon na svatopavelském chrámě bil právě jednu do pročištěného vzduchu, když se pan Lorry, provázen Jerrym ve vysokých botách a&#160;s&#160;lampou, vydal na zpáteční cestu do Clerkenwellu. Na cestě mezi Soho a&#160;Clerkenwellem byla opuštěná místa a&#160;pan Lorry, pamětliv zákeřníků, žádal vždy Jerryho o&#160;tuto službu; obvykle ovšem jí bylo třeba o&#160;dobré dvě hodiny dříve.</p>
			<p class="MLP_text ParaOverride-1">„Byla to ale noc! Div ne taková, Jerry,“ pravil pan Lorry, „jaká vyhání mrtvé z&#160;hrobů.“</p>
			<p class="MLP_text ParaOverride-1">„Nikdy jsem neviděl noc, pane&#160;– a&#160;doufám neuvidím&#160;– která by něco takového dělala,“ odpověděl Jerry.</p>
			<p class="MLP_text ParaOverride-1">„Dobrou noc, pane Cartone,“ řekl praktický muž. „Dobrou noc, pane Darnayi. Zda ještě někdy zažijeme společně takovou noc!“</p>
			<p class="MLP_text ParaOverride-1">Možná. A&#160;možná také spatří onen veliký dav lidí, jak se prudce a&#160;hlučně na ně žene.</p>
		</div>
</body>
</html>