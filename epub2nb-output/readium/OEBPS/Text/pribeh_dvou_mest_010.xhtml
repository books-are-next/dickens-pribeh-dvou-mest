<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_kapitola ParaOverride-1">Kapitola pátá <br/>Vinárna</p>
			<p class="MLP_text_bez1radku ParaOverride-1">Na ulici spadl veliký sud vína a&#160;rozbil se. Stalo se to, když jej skládali z&#160;povozu; sud se s&#160;rachotem překotil, obruče praskly a&#160;ležel teď na dláždění právě před dveřmi vinárny, roztříštěn jako vlašský ořech.</p>
			<p class="MLP_text ParaOverride-1">Všichni lidé, kteří byli nablízku, nechali práce nebo lenošení a&#160;běželi sem, aby se napili vína. Hrubé, nepravidelné dlažební kostky na všech stranách zaostřené a&#160;určené, jak se možno domnívat, výslovně k&#160;tomu, aby zmrzačily všechna živá stvoření, jež tudy projdou, zadržely víno mezi sebou a&#160;vytvořily z&#160;něho malá jezírka; ta byla teď podle své velikosti obklopena menšími nebo většími skupinkami lidí, kteří se mezi sebou strkali. Někteří muži poklekli, a&#160;spojivše dlaně obou rukou, utvořili tak nádobky, z&#160;nichž pili nebo se pokoušeli, dřív než všechno víno uteklo mezi prsty, dát napít i&#160;ženám, které se jim nakláněly přes ramena. Jiní zas nabírali z&#160;kaluží rozbitými zbytky hliněných nádob nebo v&#160;nich namáčeli šátky z&#160;ženských hlav, jež pak maličkým dětem ždímali do úst; jiní stavěli z&#160;bláta drobné přehrady, aby odtékající víno zastavili; jiní, upozorňováni těmi, kteří přihlíželi z&#160;oken, pobíhali z&#160;místa na místo, aby zarazili stružky, rozbíhající se do všech stran; jiní konečně se vrhli na prosáklé a&#160;usazeninou povlečené kusy sudu a&#160;s&#160;dychtivou lačností olizovali, nebo dokonce žvýkali vlhčí, vínem promočené úlomky. Nebylo tu kanálu, kudy by bylo mohlo víno odtéci; avšak nejen všechno zmizelo, nýbrž ztratilo se s&#160;ním odtud i&#160;tolik bláta, že to vypadalo, jako by byl celou ulici vymetl metař, kdyby si vůbec bylo možno pomyslit, že se v&#160;téhle končině taková zázračná bytost někdy objevuje.</p>
			<p class="MLP_text ParaOverride-1">Zatím co trvala tato hra s&#160;vínem, ozývala se ulicí pronikavá směs smíchu a&#160;rozveselených hlasů&#160;– hlasů mužských, ženských i&#160;dětských. Při celé této zábavě projevovali ti lidé velmi málo hrubosti, ale hodně hravosti. Byla mezi nimi jakási zvláštní družnost, ukazoval se tu sklon všech těchto lidí spolčovat se mezi sebou, což vedlo u&#160;šťastnějších a&#160;veselejších povah k&#160;tomu, že se mezi sebou rozpustile objímali, připíjeli si na zdraví, potřásali si rukama, a&#160;spojivše se za ruce do kruhu, dávali se v&#160;celých houfech do tance. Když víno zmizelo a&#160;všude tam, kde ho bylo nejvíc, zůstaly jen stopy po prstech v&#160;podobě jakýchsi mřížek, veselí skončilo právě tak náhle, jak propuklo. Muž, jenž zanechal pilu vězet v&#160;dřevě, které rozřezával, uvedl ji opět do pohybu; žena, jež nechala stát na schodu před dveřmi nádobu s&#160;horkým popelem, u&#160;něhož nahřívala vyhublé a&#160;zchřadlé ruce i&#160;nohy svoje i&#160;svého dítěte, opět se k&#160;nádobě vrátila; muži s&#160;holýma rukama, rozcuchanými vlasy a&#160;smrtelně bledými tvářemi, kteří vyšli na zimní světlo ze sklepů, opět do nich sestoupili; a&#160;na celé jeviště dolehla truchlivost, jež se tu zdála být přirozenější než sluneční svit.</p>
			<p class="MLP_text ParaOverride-1">Víno bylo červené a&#160;zbarvilo půdu úzké ulice v&#160;předměstí Saint Antoine v&#160;Paříži, neboť tam právě se rozlilo. Ale zbarvilo i&#160;mnohé ruce, mnohé tváře, mnohé bosé nohy, mnohé dřeváky. Ruce muže, jenž řezal dříví, zanechávaly rudé stopy na polenech; a&#160;čelo ženy, jež chovala v&#160;náručí nemluvně, zbarvilo se rudě od kusu starého hadru, který opět uvázala kolem hlavy. Ti, co se lačně chopili dýh rozbitého sudu, měli kolem úst tygří kníry; a&#160;jeden z&#160;těch, kteří byli takto pomazáni, hubený šprýmař s&#160;hlavou příliš velkou, aby se vešla do špinavého pytlíku noční čapky, napsal na zeď prstem, namočeným ve vinné usazenině, slovo&#160;– KREV.</p>
			<p class="MLP_text ParaOverride-1">Blížila se doba, kdy i&#160;toto víno mělo být prolito na dlažbě ulic a&#160;kdy mnozí měli být tímto vínem potřísněni.</p>
			<p class="MLP_text ParaOverride-1">Když nyní opět dolehl na předměstí Saint Antoine mrak, na chvíli odehnaný paprskem veselí z&#160;jeho tváře posvěcené zatracením, nastala tu tísnivá temnota&#160;– zima, špína, nemoc, zanedbanost a&#160;bída, takové bylo služebné panstvo této světcovy čtvrti&#160;– a&#160;bylo to panstvo velmi mocné; nejmocnější pak z&#160;něho byla bída. Ukázky lidí, kteří poznali na sobě strašlivou a&#160;trvalou drtivost mlýna, jenž ovšem nebyl pohádkovým mlýnem, který omlazuje, chvěly se na každém nároží, vycházely ze všech dveří a&#160;zas do nich vstupovaly, hleděly ze všech oken, třásly se ve všech těch zbytcích oděvů, jež vlály ve větru. Mlýn, jenž je tak zpracoval, to byl mlýn, jenž z&#160;mladých lidí dělá starce; děti měly staré tváře a&#160;umdlelé hlasy; a&#160;na tvářích dětí i&#160;dospělých bylo ve všech vráskách, zastaralých i&#160;čerstvých, vyryto znamení hladu. Ten tu vládl všude a&#160;nad vším. Vyčníval z&#160;úzkých vysokých domů v&#160;podobě zuboženého šatstva, jež viselo na žerdích a&#160;šňůrách; znamením hladu byla sláma, hadry, prkna a&#160;papír, jimiž byly domy vyspravovány; hladem to znovu a&#160;znovu volalo z&#160;každého úlomku nepatrné trochy topného dříví, jež rozřezával onen muž; hlad zíral dolů z&#160;komínů, z&#160;nichž se nekouřilo, a&#160;stoupal vzhůru ze špinavých ulic, kde v&#160;odpadcích tam nahromaděných nebylo jediného zbytku jídla. Hlad, to byl nápis na přihrádkách v&#160;pekařově krámku, vepsaný do každého drobného bochníku špatného chleba, jehož bylo poskrovnu; a&#160;v&#160;uzenářství byl ten nápis na každém výrobku z&#160;uhynuvších psů, jenž se tu nabízel na prodej. Hlad chřestil vyschlými kostmi mezi opékanými kaštany v&#160;otáčivém pražidle; hlad byl rozkrájen na atomy na všech nepatrných miskách s&#160;úkrojky brambor, jež se ve slupce opékaly na několika kapkách odporného oleje.</p>
			<p class="MLP_text ParaOverride-1">Přebýval ve všech věcech, jež byly na to dost zmrzačeny. Přebýval v&#160;úzké, klikaté ulici, plné zápachu a&#160;špíny, z&#160;níž se dělalo zle, i&#160;v&#160;dalších přilehlých uličkách, jež všechny byly zabydleny hadry a&#160;nočními čepicemi, jež všechny páchly hadry a&#160;nočními čepicemi, a&#160;přebýval ve všech viditelných věcech pochmurně zlého vzezření. V&#160;uštvaném vzhledu lidí bylo však přece jen možno spatřit myšlenku, že se budou moci postavit na odpor, jako se staví i&#160;štvaná zvěř. Ať byli jakkoli sklíčeni a&#160;zbaveni odvahy, nechyběly v&#160;jejich tvářích ohnivé zraky; nechyběly tu pevně stisknuté rty, bílé tím, co ti lidé v&#160;sobě potlačovali; nechyběla tu čela, svraštěná do vrásek v&#160;podobě šibeničních provazů, o&#160;nichž ti lidé přemýšleli, že v&#160;nich jednou zhynou nebo že je sami někomu nasadí. Vývěsní štíty (jichž bylo takřka právě tolik jako krámů) byly všechny děsivými zobrazeními bídy. Řezníci malovali na své štíty jen nejhubenější úkrojky masa a&#160;pekaři zas jen nejscvrklejší bochníky z&#160;černé mouky. Neuměle namalovaní pijáci na štítech vináren zlověstně zírali nad špatnou mírou křtěného vína a&#160;slabého piva a&#160;zachmuřeně mezi sebou potichu hovořili. Nic tu nebylo namalováno v&#160;rozkvetlé podobě, jen nástroje a&#160;zbraně; jen nožířovy nože a&#160;sekyry byly ostré a&#160;blyštivé, jen kovářova kladiva byla mohutná a&#160;těžká, jen puškařovo zboží bylo vražedné. Mrzačící dlažba ulic, vytvářející četné drobné nádrže bláta a&#160;vody, neměla na okraji žádné chodníky, nýbrž sahala všude až k&#160;samým dveřím. Odtoková strouha probíhala středem ulice&#160;– ale voda tudy tekla jen po velikých deštích, a&#160;to pak se po mnoha podivných zákrutech a&#160;skocích rozlévala do domů. Daleko od sebe visely nad ulicemi hrubé svítilny, zavěšené na provaze a&#160;kladce; když je za večera lampář spustil, rozsvítil a&#160;zas vytáhl vzhůru, klátil se pak opile nad hlavami uboze řídký háj doutnajících knotů, jako by to bylo na moři. Vskutku to také bylo na moři a&#160;loď i&#160;posádka byli ohroženi bouří.</p>
			<p class="MLP_text ParaOverride-1">Neboť měl již nastat čas, kdy se vychrtlé strašidelné přízraky těchto končin dost už nadívají v&#160;nečinnosti a&#160;hladu na lampáře, aby pojaly myšlenku zlepšit jeho metodu a&#160;vytahovat nahoru na těch provazech a&#160;kladkách lidi a&#160;takto si svítit do temnoty svého údělu. Ten čas však ještě nenastal a&#160;větry, vanoucí nad Francií, marně zmítaly hadry na tělech strašáků, neboť ptáčci, pěkní svým zpěvem i&#160;peřím, nedbali varování.</p>
			<p class="MLP_text ParaOverride-1">Ona vinárna byla na nároží, svým vzhledem i&#160;podle svých hostí byla lepší než většina ostatních, a&#160;vinárník stál před ní v&#160;žluté vestě a&#160;zelených kalhotách, přihlížeje zápasu o&#160;rozlité víno. „Mně do toho nic není,“ pravil, pokrčiv nakonec rameny. „Udělali to lidé z&#160;tržiště. Ať přivezou jiné.“</p>
			<p class="MLP_text ParaOverride-1">Spatřiv pak náhodou hubeného šprýmaře, jak píše onen svůj nápis, zavolal na něj přes ulici:</p>
			<p class="MLP_text ParaOverride-1">„To mi tedy řekni, Gasparde, co to tam píšeš!“</p>
			<p class="MLP_text ParaOverride-1">Chlapík ukázal na svůj žertovný nápis s&#160;neobyčejně pyšnou vyzývavostí, jak už to lidé jeho druhu dělají. Ale zmýlil se a&#160;naprosto ničeho tím nedosáhl, jak už se také lidem toho druhu stává.</p>
			<p class="MLP_text ParaOverride-1">„Tak co? Jsi snad hotový blázen?“ pravil vinárník, když přešel ulici a&#160;jal se zamazávat nápis hrstí bláta, jež za tím účelem zvedl. „Proč tady píšeš na veřejné ulici? To mi tedy řekni, jestli není dost jiných míst, kde si můžeš psát taková slova!“ </p>
			<p class="MLP_text ParaOverride-1">Zatím co takto vyčítavě hovořil, dal své čistší ruce (snad náhodou, snad úmyslně) dopadnout na šprýmařova prsa. Šprýmař ho přes ni udeřil, mrštně odskočil a&#160;postavil se pak na odpor v&#160;jakési fantastické taneční poloze, svíraje v&#160;ruce svůj dřevák, který rychle svlekl. Když tu teď tak stál, vypadal jako šprýmař povahy neobyčejně, ba přímo dravě praktické.</p>
			<p class="MLP_text ParaOverride-1">„Jen si to obuj, jen si to zase obuj,“ pravil vinárník. „A&#160;víno se to jmenuje, tak už dost s&#160;tím.“ Takto mu poradiv, otřel si pošpiněnou ruku o&#160;šprýmařův oděv&#160;– a&#160;to zcela vědomě, neboť si přece ruku zamazal kvůli němu&#160;– přešel opět ulici a&#160;vstoupil do vinárny.</p>
			<p class="MLP_text ParaOverride-1">Tento vinárník byl třicetiletý muž býčí šíje a&#160;vojáckého vzhledu, patrně též velmi horkokrevný, neboť kabát neměl oblečen, nýbrž si jej jenom přehodil přes ramena. I&#160;rukávy košile měl vyhrnuty a&#160;ruce holé až k&#160;loktům. Ani na hlavě neměl nic víc než krátce přistřižené, kadeřavé černé vlasy. Byl to vůbec snědý muž s&#160;dobráckýma očima a&#160;široké čelo nad nimi vyjadřovalo smělost. Vypadal dobromyslně, avšak i&#160;nesmiřitelně; zřejmě to byl muž velmi rozhodný a&#160;neústupně odhodlaný; muž, kterého by nebylo radno potkat, jak spěchá úzkou stezkou s&#160;propastmi po obou stranách, neboť nic by tohoto muže nebylo mohlo přimět, aby se obrátil.</p>
			<p class="MLP_text ParaOverride-1">Když vstoupil, seděla paní Defargeová, jeho žena, ve výčepu za pultem. Byla to urostlá žena asi jeho stáří, s&#160;bdělýma očima, jež jako by se nikdy na nic ani nedívaly, s&#160;velikýma rukama, jež byly obtíženy prsteny, pokojnou tváří, výraznými rysy a&#160;velmi klidná ve všem počínání. Bylo něco v&#160;povaze paní Defargeové, z&#160;čeho se dalo soudit, že se v&#160;účtech, nad kterými vládla, patrně nikdy nezmýlí ve svůj neprospěch. Poněvadž paní Defargeová nesnášela dobře chladno, byla zahalena v&#160;kožešině a&#160;kolem hlavy měla v&#160;mnohých záhybech omotán veliký světlý šátek, ovšem ne tak, aby to zakrývalo veliké náušnice. Před sebou měla pletení, ale odložila je a&#160;čistila si právě párátkem zuby. Takto zaměstnána a&#160;podpírajíc si pravý loket levou rukou, neřekla paní Defargeová docela nic, když její pán vešel, nýbrž jen maličko zakašlala. Spolu s&#160;tím, jak zároveň nad párátkem nepatrně pozvedla temně zakreslené obočí, znamenalo to pro jejího manžela, že udělá dobře, jestliže se rozhlédne po vinárně, zda ve chvíli, kdy si vyšel přes ulici, nevstoupil nějaký nový zákazník.</p>
			<p class="MLP_text ParaOverride-1">Vinárník se tedy rozhlédl kolem a&#160;jeho oči spočinuly na starším pánovi a&#160;mladé dámě, kteří seděli v&#160;koutě. Byla tu i&#160;další společnost; dva lidé tu hráli karty, dva domino, tři jiní stáli u&#160;pultu, zdlouhavě upíjejíce z&#160;nevelké dávky vína. Když procházel za pult, všiml si, jak onen starší pán naznačil pohledem oné mladé dámě: „To je ten náš člověk.“</p>
			<p class="MLP_text ParaOverride-1">„Co vy, u&#160;čerta, chcete na téhle galéře?“ řekl pan Defarge sám k&#160;sobě. „Neznám vás.“</p>
			<p class="MLP_text ParaOverride-1">Předstíral však, že si těch dvou cizinců ani nevšiml, a&#160;dal se do hovoru s&#160;triumvirátem zákazníků, kteří pili u&#160;pultu.</p>
			<p class="MLP_text ParaOverride-1">„Jak se vede, Jacquesi?“ pravil jeden z&#160;těch tří k&#160;panu Defargeovi. „Už zhltali všechno to vylité víno?“</p>
			<p class="MLP_text ParaOverride-1">„Do poslední kapky, Jacquesi,“ odpověděl pan Defarge.</p>
			<p class="MLP_text ParaOverride-1">Když se takto oba oslovili týmž křestním jménem, paní De­­fargeová, čistíc si zuby párátkem, opět maličko zakašlala a&#160;znovu nepatrně pozvedla obočí.</p>
			<p class="MLP_text ParaOverride-1">„Nestává se často,“ oslovil druhý z&#160;těch tří pana Defargea, „aby ti ubožáci mohli ochutnat víno nebo vůbec cokoli jiného mimo černý chléb a&#160;smrt. Že je to tak, Jacquesi?“</p>
			<p class="MLP_text ParaOverride-1">„Je to tak, Jacquesi,“ odpověděl pan Defarge.</p>
			<p class="MLP_text ParaOverride-1">Při tomto druhém vzájemném oslovení křestními jmény paní Defargeová, dosud si čistíc s&#160;hlubokým klidem párátkem zuby, opět maličko zakašlala a&#160;znovu nepatrně zvedla obočí.</p>
			<p class="MLP_text ParaOverride-1">Když poslední z&#160;těch tří postavil na pult vyprázdněnou sklenici a&#160;mlaskl, promluvil i&#160;on.</p>
			<p class="MLP_text ParaOverride-1">„Ach, je to s&#160;nimi zlé! Vždyť ti ubožáci mají pořád hořko v&#160;ústech, a&#160;jak těžce se jim žije, Jacquesi. Nemám pravdu, Jacquesi?“</p>
			<p class="MLP_text ParaOverride-1">„Máš pravdu, Jacquesi,“ odpověděl pan Defarge.</p>
			<p class="MLP_text ParaOverride-1">Tato třetí výměna křestních jmen byla dokončena, když paní Defargeová odložila párátko, ponechala obočí zdviženo a&#160;lehce sebou na židli pohnula.</p>
			<p class="MLP_text ParaOverride-1">„Tak to opravdu je!“ potichu řekl její manžel. „Moje žena, pánové!“</p>
			<p class="MLP_text ParaOverride-1">Tři zákazníci smekli před paní Defargeovou klobouky a&#160;obřadně s&#160;nimi zamávali. Přijala jejich projev úcty tím, že sklonila hlavu a&#160;rychle na ně pohlédla. Pak se jaksi mimovolně rozhlédla po vinárně, s&#160;výrazem velikého duševního klidu a&#160;soustředění vzala pletení a&#160;ponořila se do práce.</p>
			<p class="MLP_text ParaOverride-1">„Buďte zdrávi, pánové,“ pravil její manžel, který ji pozorně sledoval bystrýma očima. „Zařízený pokoj pro svobodné pány, který jste si přáli vidět a&#160;po kterém jste se ptali, než jsem vyšel ven, je v&#160;pátém patře. Vchod na schodiště je tady na dvorku vlevo,“ ukazoval jim rukou, „blízko okna do vinárny. Ale vzpomínám si, že jeden z&#160;vás už tam byl, a&#160;ukáže vám tedy cestu. Sbohem, pánové!“</p>
			<p class="MLP_text ParaOverride-1">Zaplatili víno a&#160;odešli. Pan Defarge hleděl zkoumavě na svou ženu, jak pletla, když tu onen starší pán vykročil ze svého kouta a&#160;požádal jej, zda by s&#160;ním mohl pohovořit.</p>
			<p class="MLP_text ParaOverride-1">„K&#160;službám, pane,“ pravil pan Defarge a&#160;klidně s&#160;ním přistoupil ke dveřím.</p>
			<p class="MLP_text ParaOverride-1">Rozmluva byla velmi krátká, avšak i&#160;velmi určitá. Takřka hned při prvním slově pan Defarge sebou trhl a&#160;velmi zpozorněl. Netrvalo to ani minutu, když kývl hlavou a&#160;vyšel ven. Pán pokynul mladé dámě a&#160;vyšli též. Paní Defargeová pletla dál mrštnými prsty, obočí měla klidné a&#160;neviděla nic.</p>
			<p class="MLP_text ParaOverride-1">Pan Jarvis Lorry a&#160;slečna Manettová, když byli takto vyšli z&#160;vinárny, setkali se s&#160;panem Defargem na téže chodbě, kam právě před chvílí poslal onu druhou společnost. Vcházelo se tudy na temný a&#160;páchnoucí dvorek a&#160;byl to veřejný průchod k&#160;mnoha dalším domům, kde bydlilo velmi mnoho lidí. V&#160;zšeřelé, cihlami vydlážděné chodbě, kudy se přicházelo k&#160;zšeřelému, cihlami dlážděnému schodišti, poklekl pan Defarge před dítětem svého bývalého pána na koleno a&#160;přiložil rty k&#160;jeho ruce. Byl to čin jemný, avšak naprosto nebyl jemně vykonán; v&#160;několika málo vteřinách se pan Defarge pozoruhodně změnil. V&#160;jeho tváři nebylo už dobrodušnosti a&#160;nezbyla tam ani stopa otevřenosti; stal se z&#160;něho tajuplný, hněvivý, nebezpečný člověk.</p>
			<p class="MLP_text ParaOverride-1">„Je to velmi vysoko, těžko se tam jde. Je lépe začít pomalu.“</p>
			<p class="MLP_text ParaOverride-1">Tak pravil pan Defarge tvrdým hlasem k&#160;panu Lorrymu, když začali stoupat po schodech.</p>
			<p class="MLP_text ParaOverride-1">„Je sám?“ zašeptal pan Lorry.</p>
			<p class="MLP_text ParaOverride-1">„Sám, ovšem! Kdo by s&#160;ním, proboha, měl být!“ odpověděl pan Defarge rovněž šeptem.</p>
			<p class="MLP_text ParaOverride-1">„Je tedy stále sám?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Na vlastní přání?“</p>
			<p class="MLP_text ParaOverride-1">„Je to tak nezbytné. Jaký byl, když jsem ho po prvé spatřil tenkrát po tom, co za mnou přišli a&#160;ptali se, zda si ho mohu vzít na starost a&#160;nikde nic neprozradit, poněvadž bych se tím sám zahubil&#160;– jaký byl tenkrát, takový je i&#160;teď.“</p>
			<p class="MLP_text ParaOverride-1">„Změnil se hodně?“</p>
			<p class="MLP_text ParaOverride-1">„Zda se změnil!“</p>
			<p class="MLP_text ParaOverride-1">Vinárník se zastavil, udeřil rukou do zdi a&#160;pronesl strašlivou kletbu. Žádná přímá odpověď nemohla být tak výmluvná. Čím výš pan Lorry stoupal s&#160;těmi dvěma, tím víc klesal na duchu.</p>
			<p class="MLP_text ParaOverride-1">Takové schodiště v&#160;starších a&#160;zalidněnějších pařížských čtvrtích se vším, co k&#160;němu patří, bývá dost zlé i&#160;nyní; ale tenkrát bylo pro nenavyklé a&#160;neotužilé smysly přímo hrozné. Před každým bydlištěm té vysoké budovy, toho prohnilého velikého hnízda&#160;– to jest před pokoji i&#160;byty, jejichž dveře vedly na hlavní schodiště&#160;– ležela na chodbě hromada odpadků, jež nebyly vyhozeny oknem, jak se také vyhazovaly. Takto navršené, beznadějně nezvládnutelné množství hniloby bylo by samo stačilo zkazit vzduch, i&#160;kdyby jej chudoba a&#160;bída nebyla již přetížila nehmatatelnými nečistotami; poněvadž obojí se tu spojovalo, byl vzduch takřka nesnesitelný. Takovým ovzduším, takovou temnou, příkrou šachtou, plnou jedovaté špíny, vedla jejich cesta. Poddávaje se vlastnímu nepokoji vzrušení své mladé družky, jež rostlo každým okamžikem, pan Jarvis Lorry se již dvakrát zastavil. Vždy tak učinil u&#160;žalostně nepatrných zamřížovaných okének, kudy jako by byly unikaly poslední ubohé zbytky nezkaženého vzduchu a&#160;kudy zas vnikaly všechny ty chorobně páchnoucí výpary. Rezavými mřížemi bylo možno zachytit spíše chuť shluku sousedních budov než pohled na ně; a&#160;nic, co bylo v&#160;dohledu, nic z&#160;toho, co bylo blíž nebo níže než špičky dvou velikých věží chrámu Notre Dame, nemělo na sobě ani jedinký příslib zdraví, ani jedinkou stopu úsilí po utěšeném životě.</p>
			<p class="MLP_text ParaOverride-1">Konečně dospěli na konec schodiště a&#160;zastavili se po třetí. Bylo tu ještě další schodiště, příkřejší a&#160;užší, kudy se stoupalo do podkroví. Vinárník, jenž stále šel o&#160;trochu napřed a&#160;držel se při téže straně jako pan Lorry, jako by se bál, že by se ho mladá dáma mohla na něco zeptat, prohmatal pečlivě kapsy kabátu, který měl přehozen přes ramena, a&#160;vytáhl klíč.</p>
			<p class="MLP_text ParaOverride-1">„Dveře jsou tedy zamčeny, příteli?“ pravil pan Lorry překvapeně.</p>
			<p class="MLP_text ParaOverride-1">„Ovšem, jsou,“ pochmurně odpověděl pan Defarge.</p>
			<p class="MLP_text ParaOverride-1">„Domníváte se, že je nezbytno, aby ten nešťastný muž žil takto skryt?“</p>
			<p class="MLP_text ParaOverride-1">„Myslím si, že je nezbytno, abych ho zamykal,“ zašeptal mu pan Defarge zblízka do ucha a&#160;hrozivě se zamračil.</p>
			<p class="MLP_text ParaOverride-1">„Proč?“</p>
			<p class="MLP_text ParaOverride-1">„Proč! Protože žil tak dlouho zamčen, že by se zděsil&#160;– že by se rozzuřil&#160;– sám sebe by roztrhal na kusy&#160;– zemřel by&#160;– nevím, co všechno by si mohl udělat&#160;– kdyby jeho dveře zůstaly otevřeny.“</p>
			<p class="MLP_text ParaOverride-1">„Je to možné!“ zvolal pan Lorry.</p>
			<p class="MLP_text ParaOverride-1">„Je, je to možné!“ opakoval hořce Defarge. „Ano. A&#160;je to krásný svět, v&#160;kterém žijeme, když je tohle možné, když jsou možné ještě mnohé jiné věci, a&#160;nejen že jsou možné, dějí se také&#160;– dějí se, slyšíte!&#160;– den co den pod naším sluncem. Ať žije ďábel! Pojďme dál.“</p>
			<p class="MLP_text ParaOverride-1">Tento rozhovor se dál šeptem tak tichým, že z&#160;něho ani slovo nedolehlo k&#160;sluchu mladé dámy. Ale chvěla se v&#160;té chvíli vzrušením tak silným, její tvář vyjadřovala úzkost tak mocnou, a&#160;nadto i&#160;děs a&#160;hrůzu, že pan Lorry pocítil nutnost promluvit k&#160;ní dvě tři slova, aby ji trochu upokojil.</p>
			<p class="MLP_text ParaOverride-1">„Odvahu, drahá slečno! Odvahu! Je to obchodní záležitost! Nej­horší bude za chvilku za námi; jen co vkročíme do dveří, nejhorší bude za námi. Pak začne působit všechno dobro, všechna útěcha, všechno štěstí, které mu přinášíte. Dovolte tady našemu dobrému příteli, aby vás podepřel z&#160;téhle strany. Tak je to dobře, příteli. Teď pojďme. Obchod je to, obchodní věc!“</p>
			<p class="MLP_text ParaOverride-1">Stoupali dál zvolna a&#160;potichu. Toto schodiště bylo již nevysoké a&#160;brzy byli nahoře. Poněvadž tu byl ostrý záhyb do chodby, spatřili zcela náhle tři muže, kteří blízko vedle sebe u&#160;jakýchsi dveří skláněli hlavy a&#160;spárami a&#160;dírami ve zdi dychtivě nahlíželi do pokoje, ke kterému ty dveře patřily. Jakmile zaslechli nablízku kroky, tři muži se obrátili, a&#160;když se pak napřímili, ukázalo se, že jsou to ti tři lidé téhož jména, kteří popíjeli ve vinárně.</p>
			<p class="MLP_text ParaOverride-1">„Zapomněl jsem na ně, když jste mě tak překvapili svou návštěvou,“ vysvětloval pan Defarge. „Odejděte, chlapci; máme tu co dělat.“</p>
			<p class="MLP_text ParaOverride-1">Tři muži proklouzli mimo ně a&#160;potichu se jali sestupovat. Když se ukázalo, že v&#160;tomto patře nejsou žádné jiné dveře, a&#160;když pak, jakmile osaměli, šel vinárník rovnou právě k&#160;těmto jediným dveřím, zeptal se ho pan Lorry šeptem a&#160;poněkud hněvivě:</p>
			<p class="MLP_text ParaOverride-1">„Děláte snad z&#160;pana Manetta podívanou?“</p>
			<p class="MLP_text ParaOverride-1">„Tak, jak jste viděl, ukazuji ho několika málo vyvoleným.“</p>
			<p class="MLP_text ParaOverride-1">„Je to tak dobře?“</p>
			<p class="MLP_text ParaOverride-1">„Domnívám se, že je.“</p>
			<p class="MLP_text ParaOverride-1">„Kdo jsou ti lidé? Jak je vybíráte?“</p>
			<p class="MLP_text ParaOverride-1">„Vybírám je jako pravé muže svého jména&#160;– jmenuji se Jacques&#160;– a&#160;myslím si, že jim ten pohled prospěje. To stačí; vy jste Angličan; to je něco jiného. Počkejte, prosím, chvilku tady.“</p>
			<p class="MLP_text ParaOverride-1">Posunkem je zadržel, sehnul se a&#160;nahlédl štěrbinou ve zdi dovnitř. Brzy pak opět zvedl hlavu a&#160;dvakrát nebo třikrát udeřil do dveří&#160;– zřejmě jen proto, aby uvnitř způsobil hluk. S&#160;týmž záměrem přejel po dveřích třikrát nebo čtyřikrát klíčem, pak jej konečně hřmotně vsadil do zámku a&#160;jal se jím otáčet co možno nejhřmotněji.</p>
			<p class="MLP_text ParaOverride-1">Dveře se začaly pod jeho rukou zvolna otvírat dovnitř, nahlédl pak do místnosti a&#160;cosi řekl. Slabý hlas něco odpověděl. Oba hlasy nevyslovily snad víc než jedinou slabiku.</p>
			<p class="MLP_text ParaOverride-1">Ohlédl se přes rameno a&#160;pokynul jim, aby vstoupili. Pan Lorry objal pevně slečnu Manettovou v&#160;pase a&#160;přidržel ji, neboť měl pocit, že podklesává v&#160;kolenou.</p>
			<p class="MLP_text ParaOverride-1">„Je&#160;– je&#160;– je to obchodní věc, obchod!“ ujišťoval sám sebe a&#160;na tváři se mu leskla vlhkost, jež nikterak nebyla obchodnická. „Pojďte dál, pojďte!“</p>
			<p class="MLP_text ParaOverride-1">„Bojím se toho,“ odpověděla a&#160;zachvěla se.</p>
			<p class="MLP_text ParaOverride-1">„Čeho? Čeho se bojíte?“</p>
			<p class="MLP_text ParaOverride-1">„Jeho. Svého otce.“</p>
			<p class="MLP_text ParaOverride-1">Uveden už trochu do zoufalství jejím stavem i&#160;průvodcovou výzvou, aby vstoupili, položil si přes ramena její ruku, jež se mu chvěla na paži, maličko ji pozvedl a&#160;spěšně vkročil do místnosti. Hned za dveřmi ji postavil zas na zem, a&#160;jak se stále k&#160;němu tiskla, pevně ji svíral.</p>
			<p class="MLP_text ParaOverride-1">Defarge vytáhl klíč, zavřel dveře, zevnitř je zamkl, opět klíč vy­táhl a&#160;držel jej pak v&#160;ruce. Dělal to všechno metodicky a&#160;doprovázel to hlukem i&#160;nevlídností co možno největší. Konečně pak odměřeným krokem přešel místnost k&#160;oknu. Zastavil se tam a&#160;obrátil se tváří do místnosti.</p>
			<p class="MLP_text ParaOverride-1">Podkroví, určené sloužit jako sklad palivového dříví a&#160;podobných věcí, bylo ponuré a&#160;tmavé, neboť okno ve vikýřovém výklenku byly vlastně střešní dveře, nad nimiž byla připevněna jakási malá kladka, kterou se vytahovaly z&#160;ulice věci; byly to nezasklené dveře o&#160;dvou křídlech, jak bývají všechny francouzské dveře. Aby sem nevnikal chlad, byla polovička dveří pevně uzavřena, kdežto druhá byla jen nepatrně pootevřena. Vnikalo sem tedy jen velmi málo světla, a&#160;kdo sem právě vešel, ten stěží vůbec něco spatřil; jen dlouhým zvykem mohl se zrak přizpůsobit tak, aby bylo možno v&#160;této temnotě dělat práci, vyžadující jistou jemnost. A&#160;přece byla v&#160;tomto podkroví taková práce konána; zády ke dveřím a&#160;tváří obrácen k&#160;oknu, u&#160;něhož stál vinárník a&#160;hleděl na něj, seděl na nízké lavici bělovlasý muž, nahýbal se vpřed a&#160;pilně sešíval střevíc.</p>
		</div>
</body>
</html>