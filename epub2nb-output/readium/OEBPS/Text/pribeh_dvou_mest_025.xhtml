<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-22</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-22" xml:lang="cs-CZ">
		<div class="Z-kladn--textový-r-meček">
			<p id="_idParaDest-21" class="MLP_uroven2_kapitola ParaOverride-1">Kapitola třináctá <br/>Člověk bez jemnosti</p>
			<p class="MLP_text_bez1radku ParaOverride-1">Zářil-li Sydney Carton vůbec někde, pak jistě nezářil v&#160;domě doktora Manetta. Chodíval tam celý ten rok často a&#160;vždy si tam počínal jako zachmuřený a&#160;zádumčivý mrzout. Když se mu zachtělo hovořit, hovořil dobře; ale mrakem naprosté lhostejnosti, jenž na něm ležel tak neblaze a&#160;temně, zřídka proniklo nějaké světlo z&#160;jeho nitra.</p>
			<p class="MLP_text ParaOverride-1">A&#160;přece měl jaksi rád ulice v&#160;okolí toho domu i&#160;neživotné kameny jejich dlažby. Mnohokrát tudy za noci bezcílně a&#160;nešťastně bloudil, když v&#160;něm víno neprobudilo trochu přechodné veselosti; mnohokrát teskné svítání odhalilo jeho osamělou postavu, jak se tu potuluje, a&#160;potuloval se tu ještě, když první paprsky slunce ostře osvítily architektonické krásy vzdálených kostelních věží a&#160;výstavných budov, a&#160;tato klidná chvíle vnášela patrně do jeho duše pomyšlení na lepší věci, jinak zapomenuté a&#160;nedostižné. Od nedávna uléhal na svou zanedbanou postel v&#160;Temple Courtu řidčeji než kdy dříve; a&#160;nejednou, když na ní ležel pouhých několik minut, vstal opět a&#160;zas ho to hnalo do těchto končin.</p>
			<p class="MLP_text ParaOverride-1">Jednoho srpnového dne, když pan Stryver (oznámiv svému muži pro všechno, že „si to s&#160;tím ženěním rozmyslil“) odjel s&#160;veškerou svou jemností do Devonshiru, a&#160;když pohled na květiny v&#160;ulicích i&#160;jejich vůně měly v&#160;sobě něco dobrého, při čem se člověk cítil tak špatný, něco zdravého, při čem se člověk cítil tak chorý, něco mladého, při čem se člověk cítil tak starý, chodil Sydney opět po onom dláždění. Jeho nerozhodné a&#160;bezcílné kroky náhle oživly jakýmsi záměrem, a&#160;když pak tento záměr jeho nohy vykonaly, donesly jej před dveře doktorova domu.</p>
			<p class="MLP_text ParaOverride-1">Byl uveden nahoru a&#160;zastihl Lucii samotnou a&#160;v&#160;práci. Nikdy jí s&#160;ním nebylo dobře, a&#160;když se posadil poblíž jejího stolku, přivítala ho trochu rozpačitě. Když však prohodili mezi sebou několik prvních všedních slov, podívala se mu do tváře a&#160;spatřila v&#160;ní změnu.</p>
			<p class="MLP_text ParaOverride-1">„Obávám se, že vám není dobře, pane Cartone.“</p>
			<p class="MLP_text ParaOverride-1">„Nic mi není. Ale život, který vedu, slečno Manettová, neprospívá zrovna zdraví. Co také jiného očekávat od takového hýření?“</p>
			<p class="MLP_text ParaOverride-1">„Není to škoda&#160;– odpusťte, měla jsem tu otázku na jazyku a&#160;nemohu ji už vzít zpátky&#160;– není to škoda takhle žít?“</p>
			<p class="MLP_text ParaOverride-1">„Bůh ví, že je to hanebnost!“</p>
			<p class="MLP_text ParaOverride-1">„Proč to tedy nezměníte?“</p>
			<p class="MLP_text ParaOverride-1">Když na něj účastně hleděla, překvapily ji a&#160;rozsmutněly slzy, jež spatřila v&#160;jeho očích. I&#160;jeho hlas se chvěl pláčem, když odpověděl:</p>
			<p class="MLP_text ParaOverride-1">„Na to je příliš pozdě. Nikdy už nebudu lepší, než jsem. Budu klesat pořád níž a&#160;bude to se mnou čím dál horší.“ </p>
			<p class="MLP_text ParaOverride-1">Opřel se loktem o&#160;stůl a&#160;zakryl si oči dlaní. V&#160;tichu, jež nastalo, se stůl chvěl.</p>
			<p class="MLP_text ParaOverride-1">Nikdy ho neviděla takto dojatého a&#160;byla z&#160;toho velmi nešťastna. Věděl o&#160;tom a&#160;řekl, aniž vzhlédl:</p>
			<p class="MLP_text ParaOverride-1">„Odpusťte mi, prosím, slečno Manettová. Hroutím se pod tím, co vám chci říci. Vyslechnete mě?“</p>
			<p class="MLP_text ParaOverride-1">„Může-li vám to prospět, pane Cartone, může-li vám to dát trochu štěstí, vyslechnu vás s&#160;radostí!“</p>
			<p class="MLP_text ParaOverride-1">„Bůh vám odplať vaši něžnou účast!“</p>
			<p class="MLP_text ParaOverride-1">Po chvilce spustil dlaň z&#160;očí a&#160;jal se klidně hovořit. </p>
			<p class="MLP_text ParaOverride-1">„Nebojte se toho, co vám řeknu. Ničeho z&#160;toho se nelekejte. Jsem jako člověk, který už v&#160;mládí zemřel. Život mám už za sebou.“</p>
			<p class="MLP_text ParaOverride-1">„Ne, pane Cartone. Jistě byste mohl prožít ještě jeho nejlepší díl; jistě byste mohl být mnohem víc hoden sám sebe.“</p>
			<p class="MLP_text ParaOverride-1">„Řekněte hoden vás, slečno Manettová, a&#160;přestože vím, jak to opravdu je&#160;– přestože v&#160;tajnosti svého ubohého srdce vím, jak to opravdu je&#160;– nikdy vám to nezapomenu.“ </p>
			<p class="MLP_text ParaOverride-1">Zbledla a&#160;chvěla se. V&#160;utkvělém zoufalství nad sebou jal se ji utěšovat a&#160;celý rozhovor přestal se tak podobat jakémukoli rozhovoru, který kdy na světě dva lidé spolu měli.</p>
			<p class="MLP_text ParaOverride-1">„Kdyby bylo možno, slečno Manettová, abyste opětovala lásku člověka, kterého tu vidíte před sebou&#160;– té promarněné, opilé, zbytečné a&#160;ubohé bytosti, která sama sebou opovrhuje, a&#160;jak ji znáte&#160;– přestože by byl šťasten, uvědomil by si v&#160;téže chvíli, že by vás uvedl do bídy, že byste pak musela hořce litovat, že by zmařil váš život, že by vás uvrhl do hanby a&#160;strhl s&#160;sebou. Vím dobře, že si mě nemůžete zamilovat; nežádám o&#160;to; jsem dokonce vděčen, že to tak nemůže být.“</p>
			<p class="MLP_text ParaOverride-1">„Což bez toho vás nemohu zachránit, pane Cartone? Nemohu vás přivést&#160;– opět mi odpusťte!&#160;– k&#160;lepšímu životu? Nijak vám nemohu odplatit vaši důvěru? Vím, že to je důvěra,“ řekla skromně a&#160;v&#160;pláči po chvilce váhání, „vím, že byste toto nikomu jinému neřekl. Což vám za to nemohu něčím prospět, pane Cartone?“</p>
			<p class="MLP_text ParaOverride-1">Zatočil hlavou.</p>
			<p class="MLP_text ParaOverride-1">„Ničím. Ne, slečno Manettová, ničím. Jestliže mi ještě jen chvilku budete naslouchat, bude tím vykonáno všechno, co kdy pro mne můžete udělat. Chtěl bych, abyste věděla, že jste poslední sen mé duše. Ve své zchátralosti jsem ještě nedospěl tak daleko, aby pohled na vás a&#160;na vašeho otce, na tento domov, jak vy jste jej vytvořila, neprobudil ve mně staré stíny, o&#160;nichž jsem si již myslil, že jsou ve mně mrtvy. Od té doby, co jsem vás poznal, trápily mě výčitky svědomí, o&#160;nichž jsem si myslil, že se ve mně již neozvou, a&#160;slyšel jsem v&#160;sobě hlasy, vybízející mě, abych se vzchopil, o&#160;nichž jsem si myslil, že navždy umlkly. Napadaly mě neujasněné představy, že se znovu dám do práce, že znovu začnu, že setřesu ze sebe lenost a&#160;požitkářství a&#160;dám se do boje, kterého jsem se vzdal. Sen, všechno pouhý sen, jenž nikam nevede, a&#160;spáč při něm leží dál tam, kde ležel; ale chtěl jsem, abyste věděla, že vy jste ten sen ve mně probudila.“</p>
			<p class="MLP_text ParaOverride-1">„A&#160;nic z&#160;něho nezůstane? Ach, pane Cartone, znovu na to pomyslete! Zkuste to znovu!“</p>
			<p class="MLP_text ParaOverride-1">„Ne, slečno Manettová; po celou tu dobu jsem věděl, že si to naprosto nezasloužím. A&#160;přece byla a&#160;dosud je ve mně ta slabost, že si přeji, abyste věděla, s&#160;jakou svrchovaností jste roznítila mne, hromadu popela, v&#160;planoucí oheň&#160;– ale v&#160;oheň svou povahou týž, jako jsem já; nic nezapalující, nic neosvětlující, ničemu nesloužící, hořící naplano a&#160;marně.“</p>
			<p class="MLP_text ParaOverride-1">„Poněvadž mi bylo souzeno způsobit, pane Cartone, abyste byl ještě nešťastnější od doby, kdy jste mě poznal, než jste byl dříve&#160;–“</p>
			<p class="MLP_text ParaOverride-1">„Tak nemluvte, slečno Manettová, neboť jestli mě vůbec něco mohlo vrátit poctivému životu, byla jste to vy. Nebude vaše vina, když se mnou bude hůře.“</p>
			<p class="MLP_text ParaOverride-1">„Poněvadž v&#160;každém případě nutno připsat duševní stav, který mi popisujete, na vrub mému vlivu&#160;– tak bych to prostě chtěla říci&#160;– což nemohu na vás uplatnit jiný vliv, který by vám prospěl? Což nejsem schopna udělat pro vás něco dobrého?“</p>
			<p class="MLP_text ParaOverride-1">„Nejvyšší dobro, které jsem ještě schopen přijmout, slečno Manettová, dostávám právě v&#160;této chvíli. Dovolte mi, abych v&#160;sobě po zbytek svého promarněného života nesl vzpomínku, že jsem jako poslednímu člověku na světě otevřel srdce právě vám; a&#160;že ve mně ještě právě tehdy zbývalo něco, s&#160;čím jste mohla mít lítost a&#160;soucit.“</p>
			<p class="MLP_text ParaOverride-1">„A&#160;pamatujte také, že jsem vás znovu a&#160;znovu horlivě z&#160;celého srdce zapřísahala, abyste věřil, že toto něco je schopno lepších věcí, pane Cartone!“</p>
			<p class="MLP_text ParaOverride-1">„Už mě nežádejte, abych tomu věřil, slečno Manettová. Zkoumal jsem sám sebe a&#160;vím, jak to se mnou je. Působím vám bolest; rychle to už dokončím. Až si vzpomenu na tento den, budu moci spoléhat, že poslední projev důvěry, který jsem kdy komu na světě dal, je uložen v&#160;čistotě a&#160;nevinnosti vaší duše, že setrvává jen a&#160;jen tam a&#160;že nikomu jinému o&#160;něm nepovíte?“</p>
			<p class="MLP_text ParaOverride-1">„Jestliže vám to může poskytnout útěchu, spoléhejte na to.“</p>
			<p class="MLP_text ParaOverride-1">„A&#160;nepovíte o&#160;tom ani nejdražšímu člověku, kterého kdy poznáte?“</p>
			<p class="MLP_text ParaOverride-1">„Pane Cartone,“ odpověděla po vzrušené odmlce, „toto tajemství patří vám, nikoli mně; slibuji vám, že toho budu dbát.“</p>
			<p class="MLP_text ParaOverride-1">„Děkuji vám. Kéž také to vám Bůh odplatí.“</p>
			<p class="MLP_text ParaOverride-1">Políbil jí ruku a&#160;vykročil směrem ke&#160;dveřím.</p>
			<p class="MLP_text ParaOverride-1">„Nebojte se, slečno Manettová, že se kdy vrátím k&#160;této rozmluvě třeba jen jediným letmým slovem. Nikdy ji už nepřipomenu. Kdybych byl mrtev, nemohla byste mít o&#160;tom víc jistoty. Ve chvíli smrti bude ve mně svatě znít vzpomínka&#160;– budu za ni děkovat a&#160;budu vám za ni blahořečit&#160;–, že jsem poslední vyznání učinil právě vám a&#160;že něžně nesete v&#160;svém srdci moje jméno, moje chyby i&#160;moji ubohost. Jinak kéž je vaše srdce zbaveno všech těžkostí a&#160;šťastno!“</p>
			<p class="MLP_text ParaOverride-1">Tak málo se podobal člověku, jímž se vždy zdál být, a&#160;tak smutno bylo pomyslit, co všechno ze sebe promarňoval, co všechno den co den v&#160;sobě potlačoval a&#160;ničil, že když tam tak stál poblíž dveří a&#160;ohlížel se k&#160;ní, Lucie Manettová nad ním žalostí plakala.</p>
			<p class="MLP_text ParaOverride-1">„Utište se!“ řekl. „Nejsem hoden takového citu, slečno Manettová. Za hodinu nebo za dvě budu se v&#160;sprosté společnosti oddávat nízkostem, kterými pohrdám, ale kterým podléhám, a&#160;budu méně hoden těchto slzí než kterýkoli bídák, co jich chodí po ulicích. Utište se! Ale sám před sebou budu vzhledem k&#160;vám vždy takový, jaký jsem v&#160;této chvíli, i&#160;když budu svým vnějškem vypadat tak, jako jsem vypadal dosud. Toto mi věřte&#160;– taková je má předposlední prosba, které se k&#160;vám odvažuji.“</p>
			<p class="MLP_text ParaOverride-1">„Věřím, pane Cartone.“</p>
			<p class="MLP_text ParaOverride-1">„A&#160;teď ještě poslední prosba; až ji vyslovím, zbavím vás pak hosta, s&#160;nímž, jak dobře vím, nemáte nic po duchu společného a&#160;mezi nímž a&#160;vámi zeje propast. Vím, je zbytečno to říkat, ale stoupá mi to z&#160;duše. Pro vás a&#160;pro kohokoli, kdo je vám drahý, udělám všechno. Kdyby můj život byl lepší a&#160;kdyby vůbec bylo možno něco z&#160;něho obětovat, chopil bych se každé příležitosti obětovat se pro vás a&#160;pro ty, kdo jsou vám drazí. Zkuste si mě připamatovat za klidných chvil jako člověka, který je v&#160;této věci oddaný a&#160;věrný. Nastane vám čas, a&#160;nebude to už dlouho trvat, kdy uzavřete nové svazky&#160;– takové svazky, jež vás ještě něžněji a&#160;pevněji připoutají k&#160;domovu, jemuž jste takovou ozdobou&#160;– nejdražší svazky, jaké vám kdy budou dodávat půvab a&#160;radost. Ach, slečno Manettová, až k&#160;vám bude vzhlížet maličký obraz podoby šťastného otce, až uvidíte u&#160;svých nohou znovu vyrůstat svoji vlastní krásu, pomyslete tu a&#160;tam, že je na světě člověk, který by dal život za to, aby udržel při životě toho, kdo žije po vašem boku a&#160;koho milujete!“</p>
			<p class="MLP_text ParaOverride-1">Řekl: „Buďte zdráva!“, pak ještě řekl: „Bůh vám žehnej!“ a&#160;odešel.</p>
		</div>
</body>
</html>