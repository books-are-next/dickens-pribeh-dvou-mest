<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-17" class="MLP_uroven2_kapitola ParaOverride-1">Kapitola devátá <br/>Gorgonina hlava</p>
			<p class="MLP_text_bez1radku ParaOverride-1">Zámek pana markýze byla mohutná budova s&#160;velikým dlážděným nádvořím vpředu, odkud vedla dvě křídla kamenných schodišť, jež se setkávala na dlážděné terase před hlavním vchodem. Všechno tu bylo z&#160;kamene, kamenná byla zábradlí, kamenné byly vázy i&#160;květy v&#160;nich, kamenné byly tváře lidí a&#160;kamenné byly hlavy lvů, kámen byl všude, kamkoli kdo pohlédl. Jako by si to sem byla přišla prohlédnout Gorgonina hlava, když zámek před dvěma stoletími dostavěli.</p>
			<p class="MLP_text ParaOverride-1">Vystoupiv z&#160;kočáru, kráčel pan markýz ve světle pochodně, kterou před ním nesli, širokým křídlem nízkých schodů vzhůru a&#160;způsobil tak v&#160;temnotě kolem dost nepokoje, aby vyvolal hlasitou odezvu sovy kdesi na střeše řady stájí daleko mezi stromy. Všechno ostatní bylo tak tiché, že pochodně, nesené po schodech vzhůru, a&#160;další pochodně, hořící u&#160;hlavního vstupu, plápolaly tak klidně, jako by byly v&#160;uzavřené slavnostní síni a&#160;nikoli na volném nočním vzduchu. Mimo soví houkání nebylo tu jiného zvuku, mimo slyšitelné dopadání vody do kamenné nádrže vodotrysku, neboť to byla jedna z&#160;temných nocí, jež po celé hodiny zadržují dech, pak vydají táhlé povzdechnutí a&#160;opět dech zadrží.</p>
			<p class="MLP_text ParaOverride-1">Vrata za ním zapadla a&#160;markýz kráčel přes síň, kde hrozivě visely na stěnách staré oštěpy na kance, meče a&#160;lovecké nože; a&#160;ještě hrozivější byly pádné jezdecké knuty a&#160;bičíky, jejichž přilnavost, rozhněval-li se jejich pán, pocítil mnohý venkovan, odešlý teď už k&#160;své dobroditelce smrti.</p>
			<p class="MLP_text ParaOverride-1">Vyhýbaje se větším pokojům, kde již bylo temno a&#160;které byly již na noc zamčeny, vystoupil pan markýz, provázen nosičem pochodně, po schodech vzhůru ke&#160;dveřím na jedné z&#160;chodeb. Tudy pak, jakmile se dveře otevřely, vstoupil do soukromého obydlí o&#160;třech pokojích, z&#160;nichž jeden byla ložnice. Byly to klenuté komnaty s&#160;chladnými podlahami bez koberců, s&#160;železnými podstavci v&#160;krbech, aby se v&#160;zimě mohlo topit dřevem, a&#160;se vším přepychem, který příslušel markýzovi přepychového věku a&#160;přepychové země. Na bohatém nábytku komnat byl zřejmý sloh předposledního Ludvíka z&#160;rodu, jenž neměl nikdy vymřít&#160;– Ludvíka Čtrnáctého; ale pro změnu bylo tu i&#160;mnoho předmětů, jež jako by ilustrovaly jiné, starší stránky dějin Francie.</p>
			<p class="MLP_text ParaOverride-1">V&#160;třetím pokoji bylo prostřeno pro dva; byl to kulatý pokoj v&#160;jedné ze čtyř zámeckých věží, vrcholících v&#160;podobě zhasínadla. Okna byla v&#160;tomto vysokém pokoji otevřena dokořán, kdežto žaluzie byly spuštěny, takže temnou noc bylo vidět jen v&#160;černých vodorovných čarách, s&#160;nimiž se střídaly široké pruhy kamenné šedi.</p>
			<p class="MLP_text ParaOverride-1">„Můj synovec, jak mi říkali, ještě nepřijel,“ pravil markýz, pohlédnuv na přípravy k&#160;večeři.</p>
			<p class="MLP_text ParaOverride-1">Vskutku ještě nepřijel, očekávali však, že přijede s&#160;milostivým pánem.</p>
			<p class="MLP_text ParaOverride-1">„Ach, není pravděpodobno, že by ještě dnes večer přijel; ale stůl nechte, jak je. Za čtvrt hodiny budu připraven k&#160;jídlu.“</p>
			<p class="MLP_text ParaOverride-1">Za čtvrt hodiny byl milostivý pán připraven a&#160;usedl sám k&#160;přepychové a&#160;skvěle uchystané večeři. Seděl tváří k&#160;oknu, snědl již polévku a&#160;zvedal právě k&#160;rtům skleničku Bordeaux, když tu ji postavil zpět na stůl.</p>
			<p class="MLP_text ParaOverride-1">„Co je to?“ řekl klidně, pozorně pohlížeje na vodorovné pruhy černě a&#160;kamenné šedi.</p>
			<p class="MLP_text ParaOverride-1">„Prosím, milostivý pane?“</p>
			<p class="MLP_text ParaOverride-1">„Venku za žaluziemi. Vytáhněte žaluzie.“</p>
			<p class="MLP_text ParaOverride-1">Učinili tak.</p>
			<p class="MLP_text ParaOverride-1">„Tak co je tam?“</p>
			<p class="MLP_text ParaOverride-1">„Milostivý pane, nic. Jsou tam jen stromy a&#160;noc.“</p>
			<p class="MLP_text ParaOverride-1">Sluha, jenž takto odpověděl, vytáhl žaluzie, podíval se do temného prázdna, zůstal tam stát s&#160;tou prázdnotou za zády a&#160;ohlédl se, aby přijal další rozkazy.</p>
			<p class="MLP_text ParaOverride-1">„Dobrá,“ řekl nevyrušitelný pán. „Stáhni zas žaluzie.“</p>
			<p class="MLP_text ParaOverride-1">I&#160;to bylo vykonáno a&#160;markýz pokračoval v&#160;jídle. Napůl měl již večeři snědenu, když tu se opět zarazil se sklenicí v&#160;ruce a&#160;jal se naslouchat hrčení kol, jež se rychle blížilo. Před zámkem kočár zastavil.</p>
			<p class="MLP_text ParaOverride-1">„Jdi se zeptat, kdo přijel.“</p>
			<p class="MLP_text ParaOverride-1">Byl to synovec milostivého pána. Brzy odpoledne byl několik málo mil za milostivým pánem. Vzdálenost mezi nimi se rychle zmenšovala, ale ne tak rychle, aby milostivého pána dohonil. Na poštovních stanicích mu říkali, že je milostivý pán před ním.</p>
			<p class="MLP_text ParaOverride-1">Nechť mu řeknou (pravil milostivý pán), že je očekáván k&#160;večeři a&#160;že prosí, aby tedy přišel. Za okamžik přišel. V&#160;Anglii byl znám pod jménem Charles Darnay.</p>
			<p class="MLP_text ParaOverride-1">Milostivý pán jej uvítal zdvořile, avšak ruce si nestiskli.</p>
			<p class="MLP_text ParaOverride-1">„Odjel jste včera z&#160;Paříže?“ zeptal se milostivého pána, když usedl ke stolu.</p>
			<p class="MLP_text ParaOverride-1">„Včera. A&#160;vy?“</p>
			<p class="MLP_text ParaOverride-1">„Přijel jsem přímo.“</p>
			<p class="MLP_text ParaOverride-1">„Z&#160;Londýna?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Trvalo vám to dlouho,“ pravil markýz s&#160;úsměvem.</p>
			<p class="MLP_text ParaOverride-1">„Naopak, jel jsem přímo.“</p>
			<p class="MLP_text ParaOverride-1">„Promiňte! Nechtěl jsem říci, že vám cesta trvala dlouho, nýbrž že jste se k&#160;ní dlouho chystal.“</p>
			<p class="MLP_text ParaOverride-1">„Zdržely mě&#160;–“ zarazil se synovec uprostřed odpovědi, „– různé záležitosti.“</p>
			<p class="MLP_text ParaOverride-1">„Samozřejmě,“ pravil zdvořilý strýc.</p>
			<p class="MLP_text ParaOverride-1">Pokud byl přítomen sluha, již spolu o&#160;ničem jiném nehovořili. Když byla přinesena káva a&#160;osaměli, synovec, pohlížeje na strýce a&#160;setkav se s&#160;očima v&#160;tváři, jež se podobala krásné masce, zahájil rozhovor.</p>
			<p class="MLP_text ParaOverride-1">„Jak již víte, milosti, vrátil jsem se za týmž účelem, pro který jsem odtud odjel. Přivedlo mě to do velikého a&#160;nečekaného nebezpečí, ale jde o&#160;svatou věc, a&#160;kdyby mě to mělo stát život, vím, že bych nezakolísal.“</p>
			<p class="MLP_text ParaOverride-1">„Nemluvte o&#160;tom, že vás to mohlo stát život,“ pravil strýc, „je zbytečno říkat, že vás to mohlo stát život.“</p>
			<p class="MLP_text ParaOverride-1">„Pochybuji, milosti,“ odpověděl synovec, „že byste si byl dělal starosti, kdyby mě to bylo přivedlo na pokraj smrti.“</p>
			<p class="MLP_text ParaOverride-1">Pokud jde o&#160;tohle, nevěštila prohloubená znamení na nose a&#160;prodloužené rovné rysy na kruté tváři nic dobrého; strýc půvabně pokynul rukou na znamení nesouhlasu, ale byl to tak zřejmě jen posunek dobrého vychování, že nikterak nemohl uspokojit.</p>
			<p class="MLP_text ParaOverride-1">„Pokud vás znám, milosti,“ pokračoval synovec, „byl byste se snažil udělat ještě podezřelejšími ty podezřelé okolnosti, jež mě obklopují.“</p>
			<p class="MLP_text ParaOverride-1">„Ne, ne, ne,“ pravil strýc přívětivě.</p>
			<p class="MLP_text ParaOverride-1">„Ať už je tomu jakkoli,“ hovořil synovec dál, pohlížeje na něho s&#160;hlubokou nedůvěrou, „jsem si vědom, že byste mě zarazil svou diplomacií v&#160;prosazování mých záměrů a&#160;že byste se nerozpakoval užít k&#160;tomu jakýchkoli prostředků.“</p>
			<p class="MLP_text ParaOverride-1">„Příteli, to jsem vám sám řekl,“ pravil strýc a&#160;v&#160;těch jeho drobných znameních bylo možno pozorovat jemný tep. „Buďte tak laskav a&#160;vzpomeňte si, že jsem vám to už kdysi dávno řekl.“</p>
			<p class="MLP_text ParaOverride-1">„Vzpomínám si.“</p>
			<p class="MLP_text ParaOverride-1">„Děkuji vám,“ pravil markýz&#160;– opravdu až příliš sladce. Jeho hlas zněl vzduchem takřka jako hlas hudebního nástroje.</p>
			<p class="MLP_text ParaOverride-1">„Po pravdě řečeno, myslím si, milosti,“ pokračoval synovec, „že v&#160;tom byla nepřízeň štěstěny pro vás a&#160;přízeň štěstěny pro mne, jestliže jsem zde ve Francii nebyl dosud uvězněn.“</p>
			<p class="MLP_text ParaOverride-1">„Nerozumím vám dost,“ řekl na to strýc, upíjeje kávu. „Mohu vás požádat o&#160;vysvětlení?“</p>
			<p class="MLP_text ParaOverride-1">„Myslím si, že kdybyste nebyl v&#160;nepřízni u&#160;dvora a&#160;kdyby tento mrak nad vámi nebyl visel už po mnoho let, nějaký ten <span class="MLP_znak_kurziva_11b">lettre de cachet</span> byl by mě už poslal na neurčitou dobu do vězení.“</p>
			<p class="MLP_text ParaOverride-1">„To je možné,“ pravil strýc velmi klidně. „Pro čest rodiny byl bych vám schopen způsobit i&#160;toto nepohodlí. To mi již promiňte!“</p>
			<p class="MLP_text ParaOverride-1">„Jak pozoruji, byl jste předevčírem na štěstí pro mne přijat podobně chladně jako obvykle,“ řekl synovec.</p>
			<p class="MLP_text ParaOverride-1">„Neříkal bych na vašem místě, že je to štěstí,“ pravil na to markýz se zjemnělou zdvořilostí, „nebyl bych si tím tak jist. Příležitost k&#160;úvahám v&#160;uzavřené osamělosti, jež je jim tak příznivá, vykonala by na váš osud vliv mnohem příhodnější, než jaký na něj vykonáváte teď sám. Ale je teď zbytečno o&#160;tom hovořit. Jsem, jak říkáte, v&#160;nepřízni. Ony drobné nástroje nápravy, ony jemné prostředky, jimiž lze rodu získat moc a&#160;čest, ony maličké přízně, jež by vám mohly způsobit takové nepohodlí, to vše lze získat dnes jen dotěrným naléháním. Tolik je těch, kteří po tom tolik baží, a&#160;tak málo (poměrně) je těch, kteří jich dosáhnou! Nebývalo tomu tak, ale Francie se v&#160;tomto ohledu změnila k&#160;horšímu. Naši předkové, nikoli příliš dávní, měli právo nad životem a&#160;smrtí sběře, jež nás obklopuje. Mnozí z&#160;oné chátry byli z&#160;tohoto pokoje odvedeni pod šibenici; ve vedlejším pokoji (v&#160;mé ložnici) byl jeden takový chlap, pokud vím, proklán na místě dýkou, poněvadž pronášel nějaké drzé pochybnosti, týkající se jeho dcery&#160;– byla to snad <span class="MLP_znak_kurziva_11b">jeho</span> dcera? Byli jsme připraveni o&#160;mnohá privilegia; módou se stala nová filosofie; kdybychom dnes uplatňovali, na co máme právo, mohlo by nám to způsobit (nejdu tak daleko, abych říkal, že by nám to rovnou způsobilo) mnohé nepříjemnosti. To všechno je zlé, velmi zlé!“</p>
			<p class="MLP_text ParaOverride-1">Markýz jemně nabral maličko šňupavého tabáku a&#160;potřásl hlavou; byla v&#160;tom elegantní malomyslnost, s&#160;jakou se jen pro něj slušelo pohlížet na zemi, v&#160;níž žil on, tak mocný nástroj jejího obrození.</p>
			<p class="MLP_text ParaOverride-1">„Tolik jsme dříve i&#160;nyní uplatňovali svá práva,“ pravil synovec truchlivě, „že si naše jméno ve Francii kdekdo oškliví víc než kterékoli jméno jiné.“</p>
			<p class="MLP_text ParaOverride-1">„Doufejme, že tomu tak je,“ pravil strýc. „Ošklivit si vznešené, to je ze strany nízkých bezděčná pocta.“</p>
			<p class="MLP_text ParaOverride-1">„V&#160;celém tomto kraji kolem nás,“ pokračoval synovec týmž hlasem, „není jediné tváře, z&#160;níž by se na mne dívala nějaká jiná podrobenost než němá podrobenost strachu a&#160;otroctví.“</p>
			<p class="MLP_text ParaOverride-1">„To je poklona,“ pravil markýz, „vzdávaná vznešenosti rodu a&#160;vysloužená způsoby, jimiž rod svou vznešenost prosazoval. Cha!“ Znovu nabral maličko šňupavého tabáku a&#160;zlehka přeložil nohu přes nohu.</p>
			<p class="MLP_text ParaOverride-1">Když však synovec, opřev se loktem o&#160;stůl, v&#160;sklíčené zamyšlenosti zakryl si dlaní oči, kradmo se na něj krásná maska zadívala s&#160;větší příkrostí, pronikavostí a&#160;nelibostí, než bylo možno srovnat s&#160;lhostejností, kterou její nositel předstíral.</p>
			<p class="MLP_text ParaOverride-1">„Útisk, to je jediná trvalá filosofie. Temná podrobenost strachu a&#160;otroctví, příteli,“ hovořil markýz, „udrží ty psy v&#160;poslušnosti před karabáčem, dokud tato střecha,“ vzhlédl vzhůru, „bude nás oddělovat od oblohy.“</p>
			<p class="MLP_text ParaOverride-1">A&#160;to nemělo trvat tak dlouho, jak markýz předpokládal. Kdyby byl mohl někdo toho večera ukázat markýzovi obraz jeho zámku a&#160;padesáti podobných, jak budou vypadat o&#160;několik málo let pozdě­ji, nebyl by mezi ohořelými a&#160;zpustošenými strašnými troskami poznal, který zámek je jeho. Pokud jde o&#160;střechu, jíž se chlubil, byl by podle těch obrazů shledal, že střecha bude oddělovat od oblohy docela novým způsobem&#160;– totiž tak, že bude uzavírat výhledy lidským očím svým olovem, vystřelovaným z&#160;hlavní statisíců mušket.</p>
			<p class="MLP_text ParaOverride-1">„Zatím budu zachovávat čest a&#160;řád rodu,“ pravil markýz, „jestliže jej vy nechcete zachovávat. Ale jste jistě unaven. Skončíme pro dnešek rozpravu?“</p>
			<p class="MLP_text ParaOverride-1">„Ještě chvíli.“</p>
			<p class="MLP_text ParaOverride-1">„Třeba hodinu, jestliže si přejete.“</p>
			<p class="MLP_text ParaOverride-1">„Milosti,“ pravil synovec, „páchali jsme zlo a&#160;sklízíme teď plody zla.“</p>
			<p class="MLP_text ParaOverride-1">„My že páchali zlo?“ opakoval markýz s&#160;tázavým úsměvem a&#160;jemným náznakem ukázal nejprve na synovce a&#160;pak na sebe.</p>
			<p class="MLP_text ParaOverride-1">„Náš rod, náš ctihodný rod, na jehož cti nám oběma, způsoby tak různými, tolik záleží. I&#160;za časů mého otce jsme napáchali spoustu zla, ubližujíce každému, kdo překážel naší svévoli, ať jsme se v&#160;ní dopouštěli čehokoli. Ale proč bych tu mluvil o&#160;časech otcových, když právě tak byly ty časy vaše? Což mohu oddělovat od otce jeho blížence, společného dědice a&#160;nejbližšího nástupce?“</p>
			<p class="MLP_text ParaOverride-1">„To zavinila smrt!“ řekl markýz.</p>
			<p class="MLP_text ParaOverride-1">„A&#160;mě tu zanechala,“ pravil na to synovec, „připoutaného k&#160;způsobu vlády, jenž mě děsí, zodpovědného za tento způsob vlády, ale bezmocného; zanechala mě tu dychtícího splnit poslední přání drahé mé matky a&#160;uposlechnout posledního příkazu jejích očí, jež mě zapřísahaly, abych měl smilování a&#160;přivodil nápravu; zanechala mě tu, abych se trápil marným hledáním podpory a&#160;moci k&#160;těm úkolům.“</p>
			<p class="MLP_text ParaOverride-1">„Budete-li to hledat u&#160;mne, synovče,“ pravil markýz, dotknuv se ukazováčkem jeho prsou&#160;– stáli nyní spolu u&#160;krbu&#160;– „budete to navždy hledat marně, o&#160;tom vás ujišťuji.“</p>
			<p class="MLP_text ParaOverride-1">Když tu tak stál s&#160;tabatěrkou v&#160;ruce a&#160;klidně pohlížel na synovce, všechny jemné přímé rysy v&#160;jasné bělosti jeho tváře byly krutě, zchytrale a&#160;soustředěně sevřeny. Znovu se dotkl synovcových prsou, jako by jeho prst byl ostrý hrot krátkého kordu, jímž by ho s&#160;obřadným úskokem probodával, a&#160;pravil přitom: „Teprve smrt mi, příteli, zabrání vládnout dál tak, jak jsem vládl dosud.“</p>
			<p class="MLP_text ParaOverride-1">Když toto řekl, vzal si na dovršení špetku tabáku a&#160;zastrčil pak tabatěrku do kapsy.</p>
			<p class="MLP_text ParaOverride-1">„Lépe je být rozumný,“ dodal pak, když byl zazvonil malým zvonkem, ležícím na stole, „a přijmout přirozený úděl. Ale vy jste, jak vidím, ztracen, pane Charlesi.“</p>
			<p class="MLP_text ParaOverride-1">„Tento majetek i&#160;Francie jsou pro mne ztraceny,“ řekl smutně synovec. „Zříkám se obojího.“</p>
			<p class="MLP_text ParaOverride-1">„Což obojí je vaše, abyste se toho mohl zříci? Francie snad ano, ale majetek? Nestojí to snad ani za zmínku, ale je už váš?“</p>
			<p class="MLP_text ParaOverride-1">„Naprosto jsem těmi slovy nezamýšlel tvrdit, že už je můj. Ale kdyby mi zítra měl připadnout jako dědictví po vás –“</p>
			<p class="MLP_text ParaOverride-1">„Odpusťte mé marnivosti, ale doufám, že to není pravděpodobné.“</p>
			<p class="MLP_text ParaOverride-1">„– nebo kdyby mi měl připadnout za dvacet let –“</p>
			<p class="MLP_text ParaOverride-1">„Prokazujete mi velikou poctu,“ pravil markýz, „a já vskutku dávám tomuto předpokladu přednost.“</p>
			<p class="MLP_text ParaOverride-1">„– vzdám se toho majetku a&#160;budu žít jinak i&#160;jinde. Nebude to mnoho, čeho se vzdám. Vždyť je to jen poušť bídy a&#160;trosek!“</p>
			<p class="MLP_text ParaOverride-1">„Cha!“ udělal markýz, rozhlížeje se po přepychovém pokoji. </p>
			<p class="MLP_text ParaOverride-1">„Na pohled je to zde dost krásné; když se však někdo na to podívá jako na celek venku pod širým nebem a&#160;za denního světla, je to rozpadající se nakupení rozhazovačnosti, špatné správy, vydírání, zadluženosti, násilnictví, hladu, ubohé nahoty a&#160;utrpení.“</p>
			<p class="MLP_text ParaOverride-1">„Cha!“ znovu bylo slyšet markýze a&#160;bylo v&#160;tom jakési uspokojení.</p>
			<p class="MLP_text ParaOverride-1">„Jestliže vůbec kdy bude můj, odevzdám tento majetek do nějakých rukou, jež budou lépe schopny všechny ty statky (jestliže to ještě lze) zvolna zbavit tíže, jež je vleče do zkázy, aby tak ubozí lidé, kteří již nemohou odejít a&#160;dlouho byli utiskováni až na samy meze snesitelnosti, trpěli aspoň v&#160;příštím pokolení méně; ale sám tento úkol splnit nemohu. Na všem tom majetku i&#160;na všech statcích leží kletba.“</p>
			<p class="MLP_text ParaOverride-1">„A&#160;co vy?“ zeptal se strýc. „Odpusťte mi mou zvědavost; jak s&#160;tou svou novou filosofií chcete žít?“</p>
			<p class="MLP_text ParaOverride-1">„Abych se uživil, musím dělat to, co jednoho dne budou možná dělat i&#160;jiní moji krajané, třebas i&#160;obtížení šlechtictvím&#160;– pracovat.“</p>
			<p class="MLP_text ParaOverride-1">„Na příklad v&#160;Anglii?“</p>
			<p class="MLP_text ParaOverride-1">„Ano. V&#160;této zemi je čest našeho rodu přede mnou bezpečná. A&#160;v&#160;žádné jiné zemi nemohu jménu našeho rodu uškodit, neboť ho v&#160;žádné jiné zemi neužívám.“</p>
			<p class="MLP_text ParaOverride-1">Hlas zvonku byl povelem, aby ve vedlejší ložnici rozsvítili. Dveřmi, jež odtamtud vedly, dopadala sem jasná záře. Markýz se zadíval tím směrem a&#160;naslouchal krokům odcházejícího sluhy.</p>
			<p class="MLP_text ParaOverride-1">„Anglie vás nějak příliš přitahuje, když se uváží, že se vám tam příliš dobře nevedlo,“ pravil pak, obraceje klidnou tvář k&#160;synovci a&#160;usmívaje se.</p>
			<p class="MLP_text ParaOverride-1">„Řekl jsem již, že za to, jak se mi tam vede, jsem zavázán vám, milosti. Pokud jde o&#160;to ostatní, je to moje útočiště.“</p>
			<p class="MLP_text ParaOverride-1">„Ti chvástaví Angličané tvrdí, že tam u&#160;nich nalézají útočiště velmi mnozí. Neznáte náhodou jednoho krajana, který tam také nalezl útočiště? Jakéhosi doktora?“</p>
			<p class="MLP_text ParaOverride-1">„Znám.“</p>
			<p class="MLP_text ParaOverride-1">„Má dceru?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Ano tedy,“ pravil markýz. „Jste již unaven. Dobrou noc!“</p>
			<p class="MLP_text ParaOverride-1">Když se s&#160;největší svou zdvořilostí ukláněl, bylo v&#160;jeho usměvavé tváři jakési tajemství, a&#160;právě tak jako ona slova zapůsobila na synovcův sluch, zapůsobil i&#160;na jeho zrak záhadný výraz obličeje, jímž je markýz doprovodil. Zároveň se tenké přímé rysy v&#160;okolí očí, tenké rovné rty i&#160;znamení na nose jízlivě zakřivily, až v&#160;tom byla jakási ďábelská krása.</p>
			<p class="MLP_text ParaOverride-1">„Ano tedy,“ opakoval markýz. „Doktor s&#160;dcerou. Ano. Tím začíná nová filosofie! Jste už unaven. Dobrou noc!“</p>
			<p class="MLP_text ParaOverride-1">Bylo by bývalo právě tak platno zkoumat tvář kteréhokoli kamene tam venku kolem zámku, jako zkoumat tvář markýzovu. Marně na něj synovec hleděl, když kráčeli spolu ke dveřím.</p>
			<p class="MLP_text ParaOverride-1">„Dobrou noc!“ pravil strýc. „Bude mi potěšením spatřit vás opět ráno. Dobře si odpočiňte! Ty tam, doprovoď pana synovce se světlem do jeho pokoje!&#160;– A&#160;upal ho třeba na posteli, bude-li se ti chtít,“ dodal sám k&#160;sobě, když byl opět zazvonil na svého komorníka, aby přišel k&#160;němu do ložnice.</p>
			<p class="MLP_text ParaOverride-1">Když komorník přišel a&#160;zas odešel, jal se pan markýz, oblečen ve volně splývajícím županu, přecházet pokojem, aby se přichystal na spánek v&#160;horké tiché noci. Jeho nohy v&#160;měkkých trepkách nevydávaly žádný hluk, a&#160;tak, obcházeje tu pokojem v&#160;lehoučkém šustění látky, pohyboval se jako nějaký lstivý tygr; a&#160;vypadal jako nějaký začarovaný, nenapravitelně zlý markýz z&#160;pohádky, jenž se buď proměňuje právě z&#160;lidské podoby v&#160;tygří nebo z&#160;tygří podoby v&#160;podobu lidskou.</p>
			<p class="MLP_text ParaOverride-1">Procházel se od stěny ke stěně své rozkošnické ložnice, pohlížeje v&#160;duchu na zlomky cesty, kterou za dne projel a&#160;která se mu nezvána vkrádala na mysl; viděl opět namáhavé stoupání po svahu vzhůru při západu slunce, viděl opět zapadat toto slunce; pak nastalo sjíždění, viděl mlýn, vězení na skále, vesnici v&#160;proláklině, venkovany kolem kašny i&#160;cestáře s&#160;modrou čepicí, jak ukazuje řetěz pod kočárem. Když spatřil v&#160;duchu kašnu, vzpomněl si na kašnu pařížskou, na uzlík, ležící na jejím okraji, na ženy nad ním skloněné a&#160;na toho vyhublého dlouhého muže s&#160;rukama nad hlavou, vykřiknuvšího: „Mrtvo!“</p>
			<p class="MLP_text ParaOverride-1">„Už jsem se uklidnil,“ řekl si pan markýz, „a mohu tedy na lože.“</p>
			<p class="MLP_text ParaOverride-1">Nechav hořet jen jednu svíci na mohutném krbu, rozložil na sebe lehkou hedvábnou tkaninu a&#160;právě ve chvíli, když se takto ukládal ke spánku, uslyšel noc, jak táhlým vzdechem přerušila svoje mlčení.</p>
			<p class="MLP_text ParaOverride-1">Po tři dlouhé hodiny zíraly kamenné tváře na vnější zdi zámku do černé noci; po tři dlouhé hodiny rachotili koně ve stájích u&#160;svých žlabů, psi štěkali a&#160;sova vydávala zvuk, jenž se pramálo podobal zvuku, jaký obvykle sově připisují lidští básníci. Ale tito tvorové mají už zatvrzelý zvyk nikdy neříkat, co se jim říkat ukládá.</p>
			<p class="MLP_text ParaOverride-1">Po tři dlouhé hodiny lví i&#160;lidské kamenné tváře na zámku slepě zíraly do noci. Hluboká temnota ležela na celém kraji kolem, hluboká temnota přidávala svou mrtvou čerň k&#160;mrtvému prachu všech cest. Na hřbitově nebylo možno rozeznat jednu hromádku ubohého drnu od druhé a&#160;postava na kříži možná sestoupila, neboť z&#160;ní nic nebylo vidět. Ve vsi spali právě tak tvrdě ti, kteří daně vybírali, jako ti, kteří je platili. Sníce snad o&#160;hostinách, jak obyčejně hladoví sní, nebo o&#160;pohodlí a&#160;odpočinku, jak snad sní štvaný otrok a&#160;tažný vůl, spali vyhublí obyvatelé tvrdě a&#160;ve spánku byli nasyceni i&#160;svobodni.</p>
			<p class="MLP_text ParaOverride-1">Za všech těch temných hodin vytékala voda z&#160;kašny ve vsi neviditelně a&#160;nehlučně, vodotrysk na zámku stříkal neslyšen a&#160;neviděn&#160;– obojí se rozplývalo jako minuty, odkapávající z&#160;pramene času. Pak jakési přízračné světlo padlo na šeď vody v&#160;kašně i&#160;vodotrysku a&#160;oči kamenných tváří na zámku se otevřely.</p>
			<p class="MLP_text ParaOverride-1">Světlo bylo čím dál větší, až se konečně slunce dotklo vrcholků tichých stromů a&#160;vrhlo své paprsky přes návrší. V&#160;záři východu jako by se byla voda vodotrysku proměnila v&#160;krev a&#160;kamenné tváře zrudly. Zpěv ptactva zazněl hlasitě a&#160;ve vysokých polohách a&#160;na omše­lé římse pod velikým oknem ložnice pana markýze jakýsi maličký ptáček ze všech sil zpíval nejsladší píseň. Nejbližší z&#160;kamenných tváří jako by na to zírala s&#160;úžasem, s&#160;otevřenými ústy a&#160;pokleslou dolní čelistí, jako zachvácena bázní.</p>
			<p class="MLP_text ParaOverride-1">Slunce již vyšlo a&#160;ve vsi nastal ruch. Maličká okna se otvírala, u&#160;vetchých dveří byly zvednuty závory a&#160;lidé, chvějíce se chladem v&#160;svěžím jitřním vzduchu, začali vycházet. Pak nastala pro obyvatelstvo na celý den dřina, jen zřídka osvětlená paprskem veselí. Někteří odcházeli ke kašně, jiní do polí; ženy i&#160;muži šli okopávat a&#160;rýt, jiní zas hlídat ubohý dobytek a&#160;vyvést kostnaté kravky na pastvu někde u&#160;cesty. Též v&#160;kostele a&#160;u&#160;kříže bylo vidět několik postav; tam u&#160;kříže poblíž modlících se postav pokoušela se poslušná kravka najít mezi býlím svou snídani.</p>
			<p class="MLP_text ParaOverride-1">Jak se slušelo na jeho vznešenost, probudil se zámek později, ale postupně se přece jen probouzel. Nejprve zrudla jako za dávných dob kopí na kance a&#160;zrudly též lovecké nože, jež pak břitce zasvítily v&#160;jitřním svitu slunce; později se otevřely dveře a&#160;okna, koně ve stájích se ohlíželi po světle a&#160;svěžesti, proudící stájovými vraty, u&#160;zamřížovaných oken se lesklo a&#160;šumělo listí, psi prudce trhali řetězy a&#160;netrpělivě se vzpínali, aby byli odvázáni.</p>
			<p class="MLP_text ParaOverride-1">Všechny tyto všední události patřily ke každodennímu životu a&#160;k&#160;příchodu jitra. Ale nepatřilo k&#160;němu zvonění velikého zámeckého zvonu ani všechno běhání nahoru a&#160;dolů po schodech, ani postavy, spěchající přes terasu, ani všechno přešlapování a&#160;přecházení, ani konečně rychlé sedlání koní a&#160;odjezdy.</p>
			<p class="MLP_text ParaOverride-1">Který vánek pověděl o&#160;všem tom spěchu šedivému cestáři, jenž byl již v&#160;práci na návrší za vsí, maje s&#160;sebou jídlo na celý den (nic příliš těžkého), jež leželo na hromádce štěrku v&#160;uzlíku, který ani vráně nestál za to, aby do něho zobákem klovla. Upustili snad ptáci, nesoucí drobky té zvěsti někam do dálky, nějaké její zrnko nad ním, jako upouštějí náhodná semínka. Ať již tomu bylo jakkoli, cestář utíkal toho dusného jitra po svahu dolů, div hlavu nesrazil, prach se mu zvedal pod chodidly až po kolena a&#160;nezastavil se, dokud nedoběhl ke kašně.</p>
			<p class="MLP_text ParaOverride-1">Všichni vesničané byli shromážděni kolem kašny, postávali tu s&#160;obvyklou svou sklíčeností, tiše si šeptali, ale neprojevovali nic jiného než jakousi hrozivou zvědavost a&#160;překvapení. Poslušné krávy, rychle přihnané zpět z&#160;pastvy a&#160;přivázané k&#160;čemukoli, co je jen mohlo udržet, tupě přihlížely nebo ležely, přežvykujíce žvanec něčeho, co si utrhly na přerušené vycházce a&#160;co je nikterak zvlášť neodměňovalo za námahu. Několik zámeckých lidí, někteří lidé z&#160;poštovní stanice a&#160;všichni výběrčí daní, více nebo méně ozbrojeni, shromáždili se na protější straně ulice, nemajíce ponětí, proč tu jsou, a&#160;jaksi úplně beze smyslu. Cestář již pronikl do hloučku padesáti obzvláštních přátel a&#160;bil se modrou čepicí do prsou. Co to všechno mělo znamenat a&#160;co mělo znamenat, když pana Gabella rychle vysadili na koně za záda jakéhosi sluhy a&#160;když řečený Gabelle takto tryskem odjel (přestože kůň byl dvojnásob zatížen) podobně jako v&#160;německé baladě o&#160;Lenoře?</p>
			<p class="MLP_text ParaOverride-1">Znamenalo to, že na zámku bylo o&#160;jednu kamennou tvář víc.</p>
			<p class="MLP_text ParaOverride-1">Gorgona té noci obhlédla zámecké budovy a&#160;přidala kamennou tvář, která ještě chyběla, kamennou tvář, na kterou čekala dobrých dvě stě let.</p>
			<p class="MLP_text ParaOverride-1">Ležela ta tvář na polštáři pana markýze. Podobala se krásné masce, jež se náhle ulekla, rozhněvala se a&#160;zkameněla. Hluboko v&#160;srdci kamenné postavy, jež patřila k&#160;té hlavě, vězel nůž. Kolem jeho rukojeti byl omotán útržek papíru, na němž bylo naškrabáno:</p>
			<p class="MLP_text ParaOverride-1"><span class="MLP_znak_kurziva_11b">„Rychle ho dopravte do hrobky. To vzkazuje</span> JACQUES<span class="MLP_znak_kurziva_11b">.“</span></p>
		</div>
</body>
</html>