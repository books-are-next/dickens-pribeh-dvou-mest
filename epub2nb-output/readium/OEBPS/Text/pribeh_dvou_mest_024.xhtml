<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-21</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-21" xml:lang="cs-CZ">
		<div class="Z-kladn--textový-r-meček">
			<p id="_idParaDest-20" class="MLP_uroven2_kapitola ParaOverride-1">Kapitola dvanáctá <br/>Jemný člověk</p>
			<p class="MLP_text_bez1radku ParaOverride-1">Když si pan Stryver velkomyslně usmyslil obdařit doktorovu dceru dobrou partií, rozhodl se, že jí poví o&#160;tomto jejím štěstí ještě dříve, než sám odjede na soudní prázdniny z&#160;Londýna. Když o&#160;té věci trochu uvažoval, dospěl k&#160;závěru, že bude dobře vyřídit hned také všechny předběžné záležitosti a&#160;že by se pak svobodně mohli dohodnout, zda jí má dát svou ruku týden nebo dva před podzimním soudním zasedáním nebo o&#160;krátkých vánočních prázdninách mezi zasedáním podzimním a&#160;lednovým.</p>
			<p class="MLP_text ParaOverride-1">Pokud šlo o&#160;jeho postavení v&#160;této při, neměl nejmenší pochybnosti a&#160;jasně už viděl před sebou, jak bude znít rozsudek. Tento případ, rozveden před porotou z&#160;hlediska čistě světského&#160;– z&#160;jediného hlediska, které stojí za to, aby se k&#160;němu přihlíželo –, byl zcela prostý a&#160;nebylo v&#160;něm slabin. Sám tu byl stranou žalující, jeho důkazy nebylo možno vyvrátit, a&#160;tak se obhájce strany žalované vzdal obhajoby a&#160;porota se ani neodešla radit. Když případ přezkoušel, přesvědčil se pan Stryver v&#160;úloze předsedy civilního soudu, že jasnější pře ani nemůže být.</p>
			<p class="MLP_text ParaOverride-1">Zahájil tedy pan Stryver slavnostně prázdniny tím, že slečně Manettové obřadně navrhl, aby s&#160;ním šla do Vauxhall Gardens; když neměl úspěch, navrhl Ranelagh; když ani to nemělo z&#160;nepochopitelných důvodů úspěch, nezbývalo mu než osobně se dostavit do Soho a&#160;tam přednést svoje vznešené úmysly.</p>
			<p class="MLP_text ParaOverride-1">A&#160;tak si pan Stryver širokými rameny razil cestu do Soho od Templu, jenž ještě rozkvétal samým počátkem velkých soudních prázdnin. Kdokoli by ho byl spatřil u&#160;Temple Baru na té straně, kde stojí kostel sv. Dunstana, jak se žene vedle chodníku po svém rozmáchlém způsobu směrem k&#160;Soho, byl by musel vidět, jak si je svou věcí jist.</p>
			<p class="MLP_text ParaOverride-1">Cesta ho vedla kolem Tellsonovy banky, a&#160;poněvadž jednak byl zákazníkem tohoto podniku, jednak znal pana Lorryho jako důvěrného přítele Manettových, napadlo pana Stryvera vstoupit do banky a&#160;povědět panu Lorrymu, jak jasný je obzor nad Soho. Vrazil tedy prudce do dveří, v&#160;jejichž stěžejích to chraptivě skřípělo, klopýtl dolů po dvou schodech, prošel mimo dva prastaré pokladníky a&#160;vrazil rameny napřed do zatuchlé komory, kde seděl pan Lorry nad velikými knihami soustředěn na číslice a&#160;kde jako by se všechny věci pod sluncem měnily v&#160;úhrn čísel.</p>
			<p class="MLP_text ParaOverride-1">„Dobrý den!“ pravil pan Stryver. „Jak se vám vede? Doufám, že dobře!“</p>
			<p class="MLP_text ParaOverride-1">Bylo velmi příznačné pro Stryvera, že v&#160;jakémkoli prostoru vypadal příliš veliký. Byl tak velký na prostory Tellsonovy banky, že staří úředníci ve vzdálených koutech prosebně vzhlédli, jako by je tiskl ke stěně. I&#160;sám ředitel banky, velkoryse čtoucí noviny, maje je velmi daleko před sebou, nevrle svraštil obočí, jako by byl Stryver prostrčil hlavu knoflíkovou dírkou jeho zodpovědné vesty.</p>
			<p class="MLP_text ParaOverride-1">Rozvážný pan Lorry řekl vzorným tónem, jaký sám za takových okolností doporučoval: „Jak vám se vede, pane Stryvere? Jak se vám vede, pane?“ a&#160;stiskl mu ruku. Bylo něco zvláštního ve způsobu, jímž podával ruku zákazníkovi, jestliže se tak dálo v&#160;přítomnosti ředitele podniku. Podával ji jaksi sebezapíravě, jako by ji podával za Tellsona a&#160;spol.</p>
			<p class="MLP_text ParaOverride-1">„Mohu pro vás něco udělat, pane Stryvere?“ tázal se pan Lorry po obchodnicku.</p>
			<p class="MLP_text ParaOverride-1">„Ne, děkuji; přišel jsem za vámi soukromě, pane Lorry; přišel jsem si soukromě s&#160;vámi promluvit.“</p>
			<p class="MLP_text ParaOverride-1">„Ale samozřejmě!“ pravil pan Lorry, přikláněje ucho k&#160;panu Stryverovi a&#160;pohlížeje kradmo na vzdáleného ředitele.</p>
			<p class="MLP_text ParaOverride-1">„Jdu právě,“ začal pan Stryver, opíraje se důvěrně o&#160;stůl, kde se rázem zdálo být pro něj málo místa, přestože to byl veliký stůl, „jdu právě nabídnout sňatek vaší milé malé přítelkyni slečně Manettové, pane Lorry.“</p>
			<p class="MLP_text ParaOverride-1">„Ach, propána!“ zvolal pan Lorry, přejížděje si rukou bradu a&#160;pohlížeje pochybovačně na hosta.</p>
			<p class="MLP_text ParaOverride-1">„Propána?“ opakoval Stryver, ustoupiv trochu. „Propána, říkáte? Co tím myslíte, pane Lorry?“</p>
			<p class="MLP_text ParaOverride-1">„Myslím tím&#160;–“ odpověděl praktický muž, „chápu to a&#160;myslím si docela přátelsky, že je vám to velmi ke cti&#160;– zkrátka tím myslím, co jen si můžete nejlepšího přát. Ale&#160;– opravdu, pane Stryvere –“ Pan Lorry se odmlčel a&#160;velmi podivně nad ním potřásl hlavou, jako by byl proti vlastní vůli nucen říci si sám pro sebe: „Je vás opravdu trochu až příliš mnoho!“</p>
			<p class="MLP_text ParaOverride-1">„Jestli vám rozumím, pane Lorry,“ řekl Stryver, udeřiv bojovnou rukou o&#160;stůl, zeširoka otevřev oči a&#160;dlouze se nadechnuv, „tak ať visím!“</p>
			<p class="MLP_text ParaOverride-1">Chystaje se k&#160;tomuto úkolu, poopravil si pan Lorry paruku nad oběma ušima a&#160;jal se kousat chmýří pera.</p>
			<p class="MLP_text ParaOverride-1">„Ke všem čertům, pane!“ řekl Stryver, zíraje na něho. „Což nejsem na ženění?“</p>
			<p class="MLP_text ParaOverride-1">„Ale ano, propána! Ano. Ale ano, jste na ženění!“ pravil pan Lorry. „Když se ptáte, zda jste na ženění, pak opravdu jste na ženění.“</p>
			<p class="MLP_text ParaOverride-1">„Nemám snad dost jmění?“ tázal se Stryver.</p>
			<p class="MLP_text ParaOverride-1">„Ach, když mluvíte o jmění, to ovšem máte jmění dost,“ řekl pan Lorry.</p>
			<p class="MLP_text ParaOverride-1">„Nedělám snad kariéru?“</p>
			<p class="MLP_text ParaOverride-1">„Když mluvíte o&#160;kariéře, to přece víte sám,“ pravil pan Lorry potěšen, že může ještě v&#160;něčem souhlasit, „že o&#160;tom nikdo nemůže pochybovat.“</p>
			<p class="MLP_text ParaOverride-1">„Tak co jste tím chtěl u&#160;všech čertů říci, pane Lorry?“ tázal se Stryver, viditelně už trochu schlíplý.</p>
			<p class="MLP_text ParaOverride-1">„Dobrá tedy. Chtěl jsem&#160;– – – Právě teď tam jdete?“ tázal se pan Lorry.</p>
			<p class="MLP_text ParaOverride-1">„Přímo!“ pravil Stryver, udeřiv pěstí o&#160;stůl.</p>
			<p class="MLP_text ParaOverride-1">„Být vámi, myslím, že bych tam nešel.“</p>
			<p class="MLP_text ParaOverride-1">„Proč?“ zeptal se Stryver. „Teď vás zaženu do kouta,“ zahrozil mu po soudcovsku prstem. „Jste praktický člověk a&#160;jistě máte nějaké důvody. Řekněte mi ty důvody. Proč byste tam nešel?“</p>
			<p class="MLP_text ParaOverride-1">„Poněvadž bych nešel za věcí,“ pravil pan Lorry, „v které bych neměl nějaké příčiny domnívat se, že budu mít úspěch.“</p>
			<p class="MLP_text ParaOverride-1">„Ať jsem proklet,“ zvolal pan Stryver, „ale tohle už přesahuje všechno!“</p>
			<p class="MLP_text ParaOverride-1">Pan Lorry se podíval na vzdáleného ředitele a&#160;letmo se podíval i&#160;na rozhněvaného Stryvera.</p>
			<p class="MLP_text ParaOverride-1">„Mám tu před sebou praktického člověka&#160;– člověka už v&#160;letech&#160;– člověka zkušeného&#160;– v&#160;bance zaměstnaného,“ hovořil Stryver, „a&#160;když ten člověk zvážil tři moje hlavní důvody naprostého úspěchu, říká mi, že tu vůbec žádné důvody nejsou! Říká to a&#160;má při tom hlavu na ramenou!“ Pan Stryver poukázal na tuto zvláštnost, jako by bylo bývalo mnohem méně pozoruhodné, kdyby byl pan Lorry při těch slovech o&#160;hlavu kratší.</p>
			<p class="MLP_text ParaOverride-1">„Říkám-li úspěch, myslím tím úspěch u&#160;oné mladé dámy; mluvím-li o&#160;příčinách a&#160;důvodech, pro něž by úspěch byl pravděpodobný, myslím tím příčiny a&#160;důvody, jež by na onu mladou dámu účinkovaly. Jde o&#160;tu mladou dámu, milý pane,“ hovořil pan Lorry, poklepávaje mírně na Stryverovu paži, „jde o&#160;tu mladou dámu. O&#160;ni jde především.“</p>
			<p class="MLP_text ParaOverride-1">„Chcete tedy říci,“ pravil Stryver, založiv si ruce na prsou, „že podle vašeho mínění je ta mladá dáma, o&#160;které tu mluvíme, pošetilé, upejpavé děvče?“</p>
			<p class="MLP_text ParaOverride-1">„Naprosto ne. Chci vám říci, pane Stryvere,“ pravil pan Lorry zčervenav, „že nedovolím, aby se kdokoli o&#160;této mladé dámě vyjadřoval neuctivě, a&#160;že kdybych znal nějakého člověka&#160;– jak tomu, doufám, není&#160;–, jenž by byl tak hrubý a&#160;jehož nálada by byla tak zpupná, že by se neovládl a&#160;mluvil by u&#160;tohoto stolu neuctivě o&#160;této mladé dámě, nezabránila by mi ani Tellsonova banka, abych mu neřekl do očí, co si o&#160;něm myslím.“</p>
			<p class="MLP_text ParaOverride-1">Nezbytnost hněvat se potichu uvedla žíly pana Stryvera, když bylo na něm, aby se hněval, do velikého nebezpečí, že prasknou; když nyní bylo na panu Lorrym, aby se rozhořčil, nebylo to s&#160;jeho žilami o&#160;nic lepší, třebaže v&#160;nich vždy krev proudila metodicky.</p>
			<p class="MLP_text ParaOverride-1">„Toto jsem vám chtěl říci,“ pravil pan Lorry. „Nedopusťte, prosím, aby v&#160;té věci došlo k&#160;omylu.“</p>
			<p class="MLP_text ParaOverride-1">Pan Stryver hlodal chvíli pravítko a&#160;pak jím začal vyťukávat o&#160;zuby nějaký nápěv, což mu patrně přivodilo bolení zubů. Přerušil pak trapné mlčení, když řekl:</p>
			<p class="MLP_text ParaOverride-1">„To je pro mne novinka, pane Lorry. S&#160;rozhodností mi tu radíte, abych nechodil do Soho a&#160;neucházel se tam o&#160;ruku&#160;– já, Stryver od nejvyššího soudního dvora?“</p>
			<p class="MLP_text ParaOverride-1">„Tážete se mě na radu, pane Stryvere?“</p>
			<p class="MLP_text ParaOverride-1">„Ano, táži.“</p>
			<p class="MLP_text ParaOverride-1">„Výborně. Pak jsem vám ji už dal a&#160;vy jste ji přesně zopakoval.“</p>
			<p class="MLP_text ParaOverride-1">„Na to vám mohu říci jen tolik,“ zasmál se Stryver znepokojeně, „že tohle&#160;– cha, cha!&#160;– překonává všechno, co bylo, je a&#160;bude.“</p>
			<p class="MLP_text ParaOverride-1">„Rozumějte mi, prosím,“ pokračoval pan Lorry. „Jako zdejší zaměstnanec nemám právo nic o&#160;té věci říkat, neboť jako zdejší zaměstnanec nic o&#160;té věci nevím. Ale mluvil jsem o&#160;tom jako člověk, který nosil slečnu Manettovou na rukou, který je důvěrným přítelem slečny Manettové i&#160;jejího otce a&#160;který je oba má velmi rád. Připomeňte si, prosím, že já tento rozhovor nezačal. Myslíte si snad, že nemám pravdu?“</p>
			<p class="MLP_text ParaOverride-1">„Co je mi do toho, zda máte pravdu!“ pravil Stryver, hvízdaje si. „Nemám čas opatřovat třetím osobám zdravý rozum; ten si mohu opatřovat jen pro sebe. Předpokládám o&#160;jistých lidech, že jej mají, kdežto vy předpokládáte, že budou nesmyslně jednat proti vlastnímu prospěchu. Je to pro mě novinka, ale máte asi pravdu.“</p>
			<p class="MLP_text ParaOverride-1">„Co já předpokládám, pane Stryvere, to mi dovolte, abych posuzoval sám. A&#160;vezměte na vědomí, pane,“ pravil pan Lorry, opět na okamžik zrudnuv, „že nedovolím&#160;– dokonce ani v&#160;Tellsonově bance&#160;–, aby to kdokoli na světě posuzoval za mne.“</p>
			<p class="MLP_text ParaOverride-1">„To vás tedy žádám za prominutí!“ pravil Stryver.</p>
			<p class="MLP_text ParaOverride-1">„Prosím. Děkuji vám. Chtěl jsem vám říci, pane Stryvere, že by to mohlo být pro vás trapné, až byste shledal, že se mýlíte; mohlo by být trapné pro doktora Manetta, kdyby s&#160;vámi musel mluvit otevřeně, a&#160;mohlo by být trapné pro slečnu Manettovou, kdyby s&#160;vámi musela mluvit právě tak otevřeně. Jsem tak šťasten a&#160;mám tu čest, že moje vztahy k&#160;této rodině jsou velmi důvěrné, víte to sám. Přejete-li si, pokusím se, aniž vás budu kompromitovat, aniž se také postavím do úlohy vašeho zástupce, opravit svoje mínění, na jehož základě jsem vám radil, a&#160;to tím, že výslovně pro ten účel podniknu znovu malé pozorování a&#160;znovu věc posoudím. Jestliže ani pak nebudete spokojen, můžete pravdivost mé rady posoudit sám; jestliže budete už pak spokojen, přestože moje rada zůstane táž jako teď, ušetří to obě strany toho, čemu je lépe se vyhnout. Co tomu říkáte?“</p>
			<p class="MLP_text ParaOverride-1">„Jak dlouho mě chcete zdržovat v&#160;Londýně?“</p>
			<p class="MLP_text ParaOverride-1">„Ach, to je otázka několika málo hodin. Navečer mohu jít do Soho a&#160;pak vás mohu navštívit ve vašem bytě.“</p>
			<p class="MLP_text ParaOverride-1">„Souhlasím,“ pravil Stryver. „Teď tam tedy nepůjdu, tolik zas na to nespěchám, když už o&#160;tom mluvíme; souhlasím a&#160;budu vás večer čekat. Buďte zdráv.“</p>
			<p class="MLP_text ParaOverride-1">Když se pak pan Stryver otočil a&#160;vyrazil z&#160;banky, tolik tím rozvířil vzduch, že to oba prastaré účetní za dvěma pulty, když se mu klaněli, stálo veliké úsilí, aby zůstali stát na nohou. Tyto dvě ctihodné a&#160;zesláblé postavy vídalo obecenstvo jen v&#160;aktu klanění a&#160;všeobecně se soudilo, že poklonivše se odcházejícímu zákazníku, zůstaly skloněny v&#160;prázdné kanceláři až do chvíle, kdy se zas poklonily zákazníku přicházejícímu.</p>
			<p class="MLP_text ParaOverride-1">Obhájce byl dost bystrý, aby vyrozuměl, že by pan Lorry nebyl tak rozhodně trval na svém mínění, kdyby o&#160;něm nebyl jistojistě přesvědčen. Jak už byl nepřipraven rozkousat tu velikou pilulku, které se mu dostalo, celou ji polkl naráz. „A&#160;teď,“ pravil pan Stryver, spolknuv tuto pilulku a&#160;hroze po soudcovsku prstem na celý Temple, který nyní byl u&#160;něho v&#160;nemilosti, „teď se s&#160;tímhle vším rozloučím, a&#160;to tak, že nepřipustím, aby měli pravdu.“</p>
			<p class="MLP_text ParaOverride-1">Bylo v&#160;tom kus lsti taktika z&#160;Old Bailey a&#160;nalezl v&#160;tom velikou úlevu. „Mně svou pravdu nevnutíte, slečno,“ pravil pan Stryver; „já vám vnutím svou.“</p>
			<p class="MLP_text ParaOverride-1">A&#160;tak když k&#160;němu toho dne večer o&#160;desáté hodině přišel pan Lorry, vypadal pan Stryver mezi množstvím knih a&#160;listin, jež za tím účelem kolem sebe rozložil, jako by myslil na všecko jiné, jen ne na předmět ranního rozhovoru. Zatvářil se dokonce překvapeně, když spatřil pana Lorryho, a&#160;vůbec vypadal nepřítomně a&#160;zaměstnaně.</p>
			<p class="MLP_text ParaOverride-1">„Tak jsem tedy byl v&#160;Soho,“ pravil dobrodušný vyslanec, když se byl už půl hodiny marně pokoušel přivést Stryvera k&#160;tomu, aby se ho zeptal.</p>
			<p class="MLP_text ParaOverride-1">„V&#160;Soho?“ opakoval Stryver chladně. „Ach ovšem! Na co já to jen myslím!“</p>
			<p class="MLP_text ParaOverride-1">„A&#160;vůbec už nepochybuji,“ hovořil pan Lorry, „že jsem měl pravdu, když jsme spolu hovořili. Moje mínění je potvrzeno a&#160;mohu svou radu jen opakovat.“</p>
			<p class="MLP_text ParaOverride-1">„Ujišťuji vás,“ řekl na to pan Stryver nejpřátelštějším hlasem, „že je mi to líto kvůli vám a&#160;že toho lituji i&#160;kvůli jejímu ubohému otci. Vím, že tohle jsou v&#160;rodině vždycky bolestné věci; nemluvme už o&#160;tom.“</p>
			<p class="MLP_text ParaOverride-1">„Nerozumím vám,“ pravil pan Lorry.</p>
			<p class="MLP_text ParaOverride-1">„Opravdu asi ne,“ řekl Stryver a&#160;pokyvoval hlavou upokojivě, ale i&#160;rozhodně. „Na tom nezáleží, vůbec na tom nezáleží.“</p>
			<p class="MLP_text ParaOverride-1">„Záleží na tom,“ důrazně řekl pan Lorry.</p>
			<p class="MLP_text ParaOverride-1">„Ne, nezáleží; ujišťuji vás, že nezáleží. Poněvadž jsem předpokládal, že je zdravý rozum tam, kde po pravdě není, poněvadž jsem se domníval, že je chvalitebná ctižádost tam, kde jí není, jsem teď už vyléčen ze svého omylu a&#160;nic se tím nestalo. Mladé ženy se často i&#160;dříve dopouštěly podobných pošetilostí a&#160;litovaly toho pak v&#160;chudobě a&#160;zapomenutí. Z&#160;nesobeckého hlediska lituji, že z&#160;toho sešlo, neboť bych na to byl po světském rozumu doplatil; z&#160;hlediska sobeckého jsem rád, že z&#160;toho sešlo, neboť by to bylo pro mě po světském rozumu špatně dopadlo&#160;– nemusím snad ani říkat, že bych tím nebyl nic získal. Naprosto nic se tím nestalo. Nenabídl jsem té mladé dámě ruku, a&#160;mezi námi, nejsem si právě jist, že bych se byl po zralé úvaze tak příliš kompromitoval. Pane Lorry, neproniknete nikdy do pošetilých rozmarů a&#160;vrtochů dívek s&#160;prázdnými hlavami; neočekávejte, že se vám to někdy podaří, jinak se zklamete. A&#160;teď už, prosím, ani slovo o&#160;té věci. Říkám vám, že toho lituji kvůli jiným, avšak pokud jde o&#160;mne, jsem spokojen. A&#160;jsem vám vskutku velmi zavázán, že jste mi dopřál, abych vás vyslechl, a&#160;že jste mi udělil radu; znáte tu mladou dámu lépe než já; měl jste pravdu, nebyla by se pro mne hodila.“</p>
			<p class="MLP_text ParaOverride-1">Pan Lorry byl tak zaražen, že hleděl úplně tupě na pana Stryvera, jenž jej širokými rameny zvolna tlačil ke dveřím, tváře se přitom, jako by spouštěl na jeho popletenou hlavu jen samou šlechetnost, shovívavost a&#160;dobrou vůli. „Musíte to už nějak snést, drahý pane,“ hovořil Stryver; „už o&#160;tom nemluvte; děkuji vám, že jste mi dovolil, abych vás vyslechl; dobrou noc!“</p>
			<p class="MLP_text ParaOverride-1">Pan Lorry stál na noční ulici dřív, než si vůbec uvědomil, kde je. Pan Stryver ležel na pohovce a&#160;usínajícíma očima se díval ke stropu.</p>
		</div>
</body>
</html>