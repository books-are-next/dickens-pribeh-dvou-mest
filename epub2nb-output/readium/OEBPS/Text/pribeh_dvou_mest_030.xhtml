<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-27</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-27" xml:lang="cs-CZ">
		<div class="Z-kladn--textový-r-meček">
			<p id="_idParaDest-26" class="MLP_uroven2_kapitola ParaOverride-1">Kapitola osmnáctá <br/>Devět dní</p>
			<p class="MLP_text_bez1radku ParaOverride-1">Svatební den se jasně rozzářil a&#160;stáli pak připraveni před zavřenými dveřmi doktorova pokoje, kde doktor hovořil s&#160;Charlesem Darnayem. Byli přichystáni odejít do kostela; krásná nevěsta, pan Lorry a&#160;slečna Prossová&#160;– pro niž, když se postupně smířila s&#160;nevyhnutelností, byla by tato událost znamenala naprostou blaženost, nebýt toho, že jí přece jen ještě občas kmitla hlavou myšlenka, že ženichem měl být její bratr Solomon.</p>
			<p class="MLP_text ParaOverride-1">„Tak tedy,“ pravil pan Lorry, jehož obdivu pro nevěstu nebylo nikdy dost a&#160;jenž ji stále obcházel, aby si prohlédl všechny záhyby jejích prostých, krásných šatů, „tak tedy pro tohle jsem vás, krásná Lucie, jako nemluvňátko převezl přes průliv! Pánbůh se mnou! Pramálo jsem tehdy pomyslil, co to vlastně dělám! Pramálo jsem si tenkrát cenil závazku, který vůči mně bude mít můj přítel pan Charles!“</p>
			<p class="MLP_text ParaOverride-1">„Přece jste nic takového nezamýšlel,“ poznamenala věcná slečna Prossová. „a tak jste si nic nemohl cenit. Nesmysl!“</p>
			<p class="MLP_text ParaOverride-1">„Opravdu? Dobrá, ale neplačte,“ pravil jemný pan Lorry.</p>
			<p class="MLP_text ParaOverride-1">„Já nepláču,“ pravila slečna Prossová, „vy pláčete.“</p>
			<p class="MLP_text ParaOverride-1">„Já, milá slečno Prossová?“ (Dnes, při příležitosti tak slavnostní, dovolil si pan Lorry hovořit s&#160;ní žertovně.)</p>
			<p class="MLP_text ParaOverride-1">„Zrovna teď jste plakal, viděla jsem vás a&#160;vůbec se tomu nedivím. Takový příbor, jaký vy jste jim dal jako svatební dárek, ten by rozplakal každého. V&#160;tom příboru není ani jedna vidlička nebo lžíce,“ hovořila slečna Prossová, „nad kterou bych byla včera večer nezaplakala, hned jak ta krabice přišla. Pro slzy jsem to ani neviděla.“</p>
			<p class="MLP_text ParaOverride-1">„To je pro mne veliké zadostiučinění,“ pravil pan Lorry, „i když jsem na mou čest vůbec nezamýšlel způsobit, aby ten drobný upomínkový dárek byl pro někoho neviditelný. Můj ty pane! Takovýhle den přiměje člověka k&#160;tomu, aby se zamýšlel nad tím, o&#160;co všechno přišel. Bože, Bože! Když si jen pomyslím, že za těch takřka padesát let mohla už být také nějaká paní Lorryová!“</p>
			<p class="MLP_text ParaOverride-1">„Vůbec nemohla!“ řekla slečna Prossová.</p>
			<p class="MLP_text ParaOverride-1">„Myslíte, že nikdy nemohla být žádná paní Lorryová?“ tázal se pan Lorry.</p>
			<p class="MLP_text ParaOverride-1">„Jak by mohla!“ odpověděla slečna Prossová. „Vy jste byl svobodný mládenec už v&#160;kolébce.“</p>
			<p class="MLP_text ParaOverride-1">„To je tedy docela pravděpodobné!“ pravil pan Lorry a&#160;s&#160;usměvavou tváří si upravil svou drobnou paruku.</p>
			<p class="MLP_text ParaOverride-1">„A&#160;byl jste určen pro mládenectví ještě dřív,“ pokračovala slečna Prossová, „než vás vůbec položili do kolébky.“</p>
			<p class="MLP_text ParaOverride-1">„Pak si tedy myslím,“ pravil pan Lorry, „že se se mnou zacházelo velmi nepěkně a&#160;že jsem měl také být vyslechnut, než mi vybrali můj příští osud. Ale dost už! Drahá Lucie,“ obrátil se k&#160;ní a&#160;jemně ji vzal kolem pasu, „slyším, že tam vedle v&#160;pokoji už vstávají a&#160;my dva praktičtí lidé, slečna Prossová a&#160;já, jsme už netrpěliví, abychom nezmeškali poslední příležitost říci vám to, co si přejete slyšet. Zanecháváte, moje drahá, svého milého otce v&#160;rukou právě tak pečlivých a&#160;milujících, jako jsou vaše; bude o&#160;něj postaráno, jak nejlépe možno; v&#160;příštích čtrnácti dnech, až budete ve Warwickshiru nebo tam někde, bude muset před ním ustoupit (aspoň částečně) i&#160;Tellsonova banka. A&#160;až se po těch čtrnácti dnech setká s&#160;vámi a&#160;s&#160;vaším milovaným manželem, aby vás dalších čtrnáct dní provázel cestou po Walesu, uvidíte, že jsme ho za vámi poslali zdravého a&#160;zcela šťastného. Ale slyším, jak kdosi už kráčí ke dveřím. Dovolte mi, abych políbil svou drahou dívku a&#160;dal jí po starobylém mládeneckém způsobu požehnání, než onen kdosi přijde a&#160;bude na ni uplatňovat svůj nárok.“</p>
			<p class="MLP_text ParaOverride-1">Po několik okamžiků držel tu krásnou tvář před sebou, aby se podíval na nezapomenutelný výraz jejího čela, a&#160;pak přitiskl jasné zlato jejích vlasů k&#160;své drobné hnědé paruce s&#160;opravdovou něhou a&#160;jemností, která, jsou-li vůbec takovéhle věci staromódní, byla stará jako sám Adam.</p>
			<p class="MLP_text ParaOverride-1">Dveře pokoje se otevřely a&#160;doktor odtamtud vyšel spolu s&#160;Charlesem Darnayem. Byl tak smrtelně bledý&#160;– nebyl bledý, když tam spolu vešli&#160;– že na jeho tváři nebylo možno spatřit ani záchvěv jakékoli barvy. Jeho počínání bylo však dál klidné jako dříve a&#160;jenom zkušený zrak pana Lorryho objevil jakési stínové náznaky, že před chvilkou přeběhl po jeho tváři onen dávný výraz prázdnoty a&#160;děsu jako mrazivý vítr.</p>
			<p class="MLP_text ParaOverride-1">Nabídl paži své dceři a&#160;odvedl ji po schodech dolů ke kočáru, který na počest toho dne najal pan Lorry. Ostatní nastoupili do dalšího kočáru a&#160;brzy nato byli pak Charles Darnay a&#160;Lucie Manettová šťastně oddáni v&#160;blízkém kostele, kde nikdo cizí nebyl v&#160;té chvíli přítomen.</p>
			<p class="MLP_text ParaOverride-1">Mimo třpytivé slzy, jež po obřadu zářily do úsměvů malé skupinky, zářilo ještě na ruce nevěsty několik jasných a&#160;blyskotavých diamantů, jež byly právě osvobozeny z&#160;temné zastrčenosti v&#160;hloubi kapsy pana Lorryho. Vrátili se domů na přesnídávku, všechno pak pokračovalo dobře a&#160;v&#160;určený čas se zlaté vlasy, smísivší se kdysi s&#160;šedinami ubohého obuvníka v&#160;pařížském podkroví, smísily s&#160;nimi opět za jitřního svitu slunce při rozloučení.</p>
			<p class="MLP_text ParaOverride-1">Přestože to nebylo nadlouho, bylo to loučení těžké. Otec ji však utěšoval, a&#160;když se jemně vymaňoval ze sevření v&#160;jejích rukou, řekl konečně: „Vezměte si ji, Charlesi! Je vaše!“ </p>
			<p class="MLP_text ParaOverride-1">Vzrušenou rukou jim mávala z&#160;okna lehkého kočáru, až jim zmizela z&#160;dohledu.</p>
			<p class="MLP_text ParaOverride-1">Poněvadž povaleči a&#160;zvědavci nechodívali do tohoto zákoutí a&#160;poněvadž příprav bylo málo a&#160;byly prosté, zůstali zde doktor, pan Lorry a&#160;slečna Prossová zcela sami. Právě ve chvíli, kdy vkročili do vítaného stínu chladného průchodu, spatřil pan Lorry velikou změnu, jež se stala s&#160;doktorem; jako by ho byla zhoubně zasáhla zlatá paže, jež tam čněla ze zdi.</p>
			<p class="MLP_text ParaOverride-1">Samozřejmě musel v&#160;sobě mnoho potlačovat a&#160;bylo možno očekávat, že u&#160;něho nastane jakési prudké uvolnění, až důvod potlačovat city pomine. Avšak panu Lorrymu dělal starosti ten dávný zděšený a&#160;prázdný výraz; a&#160;když se pak doktor nepřítomně chytal za hlavu a&#160;když se opuštěně odebral do svého pokoje, sotvaže vystoupili po schodech vzhůru, připomnělo to panu Lorrymu vinárníka Defarge a&#160;onu jízdu za hvězdné noci.</p>
			<p class="MLP_text ParaOverride-1">„Myslím si,“ pošeptal slečně Prossové, když byl chvíli starostlivě uvažoval, „myslím si, že bychom teď na něj neměli mluvit a&#160;vůbec bychom ho nijak neměli vyrušovat. Musím zajít do Tellsonovy banky; půjdu raději hned a&#160;co nejdříve se vrátím. Pak s&#160;ním vyjedeme na projížďku po krajině, povečeříme tam někde a&#160;všechno bude zas v&#160;pořádku.“</p>
			<p class="MLP_text ParaOverride-1">Bylo pro pana Lorryho snadnější zajít do Tellsonovy banky, než odtamtud zas odejít. Zdrželi ho tam dvě hodiny. Když se vrátil, vystoupil po schodech nahoru sám, aniž se služebné na cokoli zeptal; vešel takto do doktorova bytu a&#160;tam ho náhle zarazilo tlumené, tiché klepání.</p>
			<p class="MLP_text ParaOverride-1">„Dobrý Bože!“ pravil uleknuv se. „Co je tohle!“</p>
			<p class="MLP_text ParaOverride-1">Slečna Prossová se se zděšenou tváří naklonila k&#160;jeho uchu. „Běda, běda! Všechno je ztraceno!“ říkala s&#160;pláčem a&#160;lomila rukama. „Co jen řekneme mému ptáčeti! Nepoznává mě a&#160;dělá tam boty!“</p>
			<p class="MLP_text ParaOverride-1">Pan Lorry se ji pokusil uklidnit, jak mohl nejlépe, a&#160;vešel sám do doktorova pokoje. Lavice byla posunuta k&#160;světlu, jak stála, když naposled viděl obuvníka při práci, a&#160;s&#160;hlavou skloněnou opět tu obuvník pilně pracoval.</p>
			<p class="MLP_text ParaOverride-1">„Doktore Manette. Drahý příteli, doktore Manette!“</p>
			<p class="MLP_text ParaOverride-1">Doktor k&#160;němu na okamžik vzhlédl&#160;– napůl tázavě, napůl jako by se hněval, že na něj někdo mluví&#160;– a&#160;znovu se sklonil nad práci.</p>
			<p class="MLP_text ParaOverride-1">Kabát a&#160;vestu odložil a&#160;košili měl u&#160;hrdla rozepjatou, jak ji míval, když dělával tuto práci; dokonce se na jeho tvář vrátila i&#160;ona stará vyhublost a&#160;bezbarvost. Pracoval pilně&#160;– a&#160;netrpělivě, jako by ho znepokojovalo, že je vyrušován.</p>
			<p class="MLP_text ParaOverride-1">Pan Lorry se podíval, na čem pracuje, a&#160;zjistil, že to je střevíc téže velikosti a&#160;téhož tvaru jako kdysi. Zvedl jiný, jenž ležel nablízku, a&#160;zeptal se, co to je.</p>
			<p class="MLP_text ParaOverride-1">„Vycházkový střevíc pro mladou dámu,“ zamumlal obuvník, aniž vzhlédl. „Už dávno měl být dokončen. Nechte to ležet.“</p>
			<p class="MLP_text ParaOverride-1">„Ale, doktore Manette, podívejte se přece na mne!“</p>
			<p class="MLP_text ParaOverride-1">Vyhověl tím starým, mechanicky pokorným způsobem, aniž ustal v&#160;práci.</p>
			<p class="MLP_text ParaOverride-1">„Poznáváte mě, drahý příteli? Myslete přece. Tohle není vaše pravé zaměstnání. Myslete, drahý příteli!“</p>
			<p class="MLP_text ParaOverride-1">Nic ho nepřimělo promluvit. Když o&#160;to byl požádán, vždy na okamžik vzhlédl, ale žádným domlouváním nebylo z&#160;něho možno dostat ani jediné slovo. Pracoval, pilně a&#160;bez ustání mlčky pracoval a&#160;slova na něj dopadala, jako by byl pouhá bezozvučná stěna nebo sám vzduch. Jediný paprsek naděje viděl pan Lorry v&#160;tom, že občas kradmo vzhlédl, aniž byl o&#160;to požádán. To jako by vyjadřovalo nějakou zvědavost nebo zmatek&#160;– jako by se pokoušel utišit v&#160;své mysli nějaké pochybnosti.</p>
			<p class="MLP_text ParaOverride-1">Dvě věci, důležité nad všechno ostatní, napadly naráz pana Lorryho; za prvé, že se o&#160;tom nesmí dovědět Lucie; za druhé, že se o&#160;tom nesmí dovědět nikdo z&#160;těch, kdo ho znají. V&#160;dohodě se slečnou Prossovou okamžitě zařídil, aby bylo rozhlášeno, že doktorovi není dobře a&#160;že potřebuje několik dní naprostého klidu. Aby byla v&#160;dobré vůli oklamána doktorova dcera, bylo na slečně Prossové, aby jí poslala dopis, v&#160;němž jí napíše, že byl někam úředně poslán, a&#160;v&#160;němž se odvolá na jeho vlastních několik řádek, jež prý jí byly adresovány touž poštou.</p>
			<p class="MLP_text ParaOverride-1">Tato opatření, jež bylo v&#160;každém případě radno učinit, zařídil pan Lorry v&#160;naději, že se doktor vzpamatuje. Kdyby se to stalo brzy, měl v&#160;zásobě další postup, to jest zjistit si u&#160;autority, kterou pokládal v&#160;té věci za nejlepší, jaké je její mínění o&#160;doktorově případě.</p>
			<p class="MLP_text ParaOverride-1">Doufaje, že se doktor uzdraví a&#160;že tedy bude možno jednat po tomto třetím způsobu, rozhodl se jej pan Lorry bedlivě pozorovat, a&#160;to tak, aby to bylo co nejméně nápadné. Vyjednal si tedy po prvé v&#160;životě dovolenou z&#160;Tellsonovy banky a&#160;usídlil se u&#160;okna v&#160;doktorově pokoji.</p>
			<p class="MLP_text ParaOverride-1">Netrvalo dlouho a&#160;zjistil, že je hůř než zbytečno na něj mluvit, neboť jakmile se na něj naléhalo, rodil se v&#160;něm hněv. Hned prvního dne se tedy vzdal těchto pokusů a&#160;rozhodl se, že se bude jen stále zdržovat nablízku jako mlčenlivá námitka proti klamu, do něhož upadl nebo teprve upadal. Setrvával tedy v&#160;křesle u&#160;okna, četl zde i&#160;psal a&#160;mnoha vlídnými i&#160;přirozenými způsoby dával na srozuměnou, že je ochoten toto místo kdykoli uvolnit.</p>
			<p class="MLP_text ParaOverride-1">Tohoto prvního dne snědl a&#160;vypil doktor Manette všechno, co mu předložili, a&#160;pracoval až do chvíle, kdy už bylo na práci příliš tma&#160;– pracoval ještě půl hodiny po tom, co pan Lorry nemohl za žádnou cenu už nic napsat ani přečíst. Když odložil nástroje, aby je vzal do rukou až zas za jitra, pan Lorry vstal a&#160;řekl:</p>
			<p class="MLP_text ParaOverride-1">„Nepůjdete se projít?“</p>
			<p class="MLP_text ParaOverride-1">Podíval se po starém způsobu na podlahu po obou stranách a&#160;opakoval tím dávným přitlumeným hlasem:</p>
			<p class="MLP_text ParaOverride-1">„Projít?“</p>
			<p class="MLP_text ParaOverride-1">„Ano, se mnou se projít. Proč byste nešel?“</p>
			<p class="MLP_text ParaOverride-1">Nepokusil se ani vysvětlit, proč ne, a&#160;neřekl už ani slovo. Avšak když se tak na své lavici nakláněl vpřed do šera s&#160;lokty opřenými o&#160;kolena a&#160;s&#160;hlavou v&#160;dlaních, domníval se pan Lorry na něm pozorovat, že se jaksi mlhavě sám sebe ptá: „Proč ne?“ Prozíravost praktického člověka spatřovala v&#160;tom příznivou okolnost a&#160;rozhodla, že je třeba se toho držet.</p>
			<p class="MLP_text ParaOverride-1">Rozdělili si se slečnou Prossovou noc na dvě hlídky a&#160;v&#160;určitých přestávkách jej pozorovali z&#160;vedlejšího pokoje. Než ulehl, chodil dlouho sem a&#160;tam pokojem; jakmile však konečně ulehl, okamžitě usnul. Časně ráno byl již vzhůru a&#160;okamžitě se zas dal na své lavici do práce.</p>
			<p class="MLP_text ParaOverride-1">Tohoto druhého dne jej pan Lorry povzbudivě pozdravil, vysloviv přitom jeho jméno, a&#160;hovořil k&#160;němu o&#160;věcech, které od nedávna oba dobře znali. Neodpovídal, ale bylo zřejmo, že slyšel, co bylo řečeno, a&#160;že na to myslil, ať jakkoli zmateně. To dodalo panu Lorrymu odvahu zavolat několikrát za den slečnu Prossovou, aby sem přišla se svou prací; klidně pak spolu hovořili o&#160;Lucii i&#160;o&#160;jejím přítomném otci, a&#160;to přesně tak jako obvykle a&#160;jako by se nic zlého nebylo stalo. Dělali to tak, aniž se dopouštěli nějakých nápadných projevů, a&#160;nikdy ne tak dlouho ani tak často, aby ho to mohlo znepokojit; rozsvětlilo to přátelské srdce pana Lorryho, až se důvěřivě začal domnívat, že doktor vzhlíží častěji a&#160;že se v&#160;něm snad probouzí jakási vnímavost pro nedůslednosti, jež ho obklopují.</p>
			<p class="MLP_text ParaOverride-1">Když se opět setmělo, zeptal se ho pan Lorry jako dříve: „Drahý doktore, nepůjdete se projít?“</p>
			<p class="MLP_text ParaOverride-1">Znova opakoval: „Projít?“</p>
			<p class="MLP_text ParaOverride-1">„Ano, projít se se mnou. Proč ne?“</p>
			<p class="MLP_text ParaOverride-1">Když z&#160;něho pan Lorry nemohl dostat odpověď, předstíral tentokrát, že se jde projít sám, vzdálil se na hodinu a&#160;pak se opět vrátil. Doktor zatím přešel ke křeslu u&#160;okna, posadil se tam a&#160;hleděl dolů na platan; jakmile se však pan Lorry vrátil, rychle přešel opět k&#160;lavici.</p>
			<p class="MLP_text ParaOverride-1">Čas se vlekl velmi zvolna, naděje pana Lorryho temněla, jeho srdce bylo čím dál těžší a&#160;každým dnem tíže na něm přibývalo. Nastal pak třetí den, po něm čtvrtý a&#160;pátý. Pět dní, šest dní, sedm dní, osm dní, devět dní.</p>
			<p class="MLP_text ParaOverride-1">Když tak jeho naděje čím dál víc temněla a&#160;když jeho srdce bylo čím dál obtíženější, prožíval pan Lorry dny plné úzkostné starostlivosti. Všechno zůstalo tajemstvím, Lucie o&#160;ničem nevěděla a&#160;byla šťastna; ale nemohl nepozorovat, že obuvník, jehož ruce byly zprvu poněkud nejisté, začíná být v&#160;práci strašlivě zběhlý, že nikdy dosud nebyl na práci tak tvrdošíjně soustředěn a&#160;že jeho ruce nebyly nikdy tak odbornicky obratné jako za stmívání devátého dne.</p>
		</div>
</body>
</html>