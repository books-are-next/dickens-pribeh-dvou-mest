<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-30</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-30" xml:lang="cs-CZ">
		<div class="Z-kladn--textový-r-meček">
			<p id="_idParaDest-29" class="MLP_uroven2_kapitola ParaOverride-1">Kapitola dvacátá první <br/>Ozvěny kroků</p>
			<p class="MLP_text_bez1radku ParaOverride-1">Již jsme řekli, že v&#160;tom zákoutí, kde bydlil doktor, podivuhodně zněly ozvěny kroků. Pilně předouc zlatou nit, jež poutala jejího manžela, jejího otce, ji samu i&#160;dávnou její vládkyni a&#160;družku k&#160;životu plnému tichého štěstí, sídlila Lucie v&#160;nerušeném zákoutí pokojného domu, kde zněly jenom ozvěny, a&#160;naslouchala ozvučným krokům let.</p>
			<p class="MLP_text ParaOverride-1">Přestože byla naprosto šťastna jako mladá manželka, byly zprvu doby, kdy jí práce padala z&#160;rukou a&#160;oči jí zastírala mlha. V&#160;ozvěnách se cosi blížilo, něco lehkého, ještě dalekého a&#160;sotva slyšitelného, co však velmi vzrušovalo její srdce. Znepokojovaly ji kolísavé naděje a&#160;pochybnosti&#160;– naděje na lásku, kterou dosud nepoznala, pochybnosti, zda zůstane živa, aby se mohla z&#160;této nové radosti těšit. Slýchala pak mezi ozvěnami zvuky kroků, kráčejících k&#160;jejímu časnému hrobu, a&#160;myšlenky na manžela, jenž tu zůstane opuštěn a&#160;tolik pro ni bude truchlit, zvedaly se jí pak až k&#160;očím a&#160;lámaly se tam na tříšť krůpějí, jako se vlny lámou.</p>
			<p class="MLP_text ParaOverride-1">Ty doby minuly a&#160;na prsou jí spočívala maličká Lucie. Pak bylo slýchat mezi blížícími se ozvěnami kroky jejích drobných nohou a&#160;její dětské žvatlání. Ať zněly ozvěny jakkoli hlučně, mladá matka po boku kolébky vždy tyto zvuky slyšela. Byly zde, stinný dům se naplnil slunečným dětským smíchem a&#160;božský přítel všech dětí, jemuž také ona svěřila v&#160;těžkých chvílích svoje dítě, jako by je bral do náruče, jak vždy děti brával, a&#160;učinil z&#160;něho její posvěcenou radost.</p>
			<p class="MLP_text ParaOverride-1">Pilně předouc zlatou nit, jež je všechny spojovala, a&#160;zaplétajíc obšťastňující svou přítomnost do přediva všech jejich životů, nikdy se však nad ostatní nepovyšujíc, slýchala Lucie v&#160;ozvěnách let jen zvuky přátelsky útěšné. Krok jejího manžela zněl mezi nimi zdatně a&#160;úspěšně; krok otcův byl pevný a&#160;vyrovnaný. A&#160;hle, slečna Prossová, zamotána do tohoto přediva, probouzí ozvěny jako vzdorný oř, bičem doháněný k&#160;pořádku, funící a&#160;dupající zemi tam v&#160;zahradě pod platanem!</p>
			<p class="MLP_text ParaOverride-1">I&#160;když se mezi všemi zvuky ozvaly hlasy bolesti, nezněly drsně ani krutě. I&#160;když zlaté vlasy, podobné jejím, ležely na polštáři jako svatozář kolem znavené tváře maličkého chlapce, jenž říkal se zářivým úsměvem: „Tatínku a&#160;maminko, je mi tak líto, že opouštím vás dva a&#160;milou sestřičku; ale byl jsem zavolán a&#160;musím jít!“, nebyly to jen a&#160;jen slzy bolesti, čím zvlhly matčiny tváře, když pak duše opustila schránku, jíž byla svěřena. Nechte je přijíti ke mně. Popatří na tvář Otce mého. O, Otče, jaká jsou to blahoslavená slova!</p>
			<p class="MLP_text ParaOverride-1">Tak se šumění andělských křídel smísilo s&#160;ostatními ozvěnami a&#160;nebyly to již jen ozvěny pozemské, nýbrž byl v&#160;nich i&#160;dech samých nebes. A&#160;mísily se do těch ozvěn i&#160;vzdechy větru, vanoucího přes maličký hrob v&#160;zahradě, a&#160;Lucie slyšela ten tichý šepot&#160;– jako by to za léta dýchalo moře, spící na písčitém pobřeží&#160;– právě tak dobře jako maličkou Lucii, komicky pilnou nad ranní úlohou nebo oblékající panenku na matčině podnožce, hovořící jazyky obou velikých měst, jež se setkala v&#160;její krvi.</p>
			<p class="MLP_text ParaOverride-1">Zřídka odpovídaly ozvěny na přicházející kroky Sydneye Cartona. Nejvýše tak šestkrát do roka použil svého práva přicházet nepozván a&#160;sedával pak mezi nimi po celý večer, jak kdysi sedával často. Nikdy tam k&#160;nim nepřišel rozehřát vínem. A&#160;ozvěny šeptaly o&#160;něm ještě něco jiného, co opravdové ozvěny šeptají po všechny věky.</p>
			<p class="MLP_text ParaOverride-1">Nebylo muže, jenž vskutku miloval nějakou ženu, jenž ji ztratil a&#160;jenž se pak s&#160;ní bezúhonně stýkal, sám v&#160;sobě nezměněn, když se stala manželkou a&#160;matkou, nebylo takového muže, aby s&#160;ním její děti nepocítily jakousi podivnou účast&#160;– aby s&#160;ním neměly instinktivní jemný soucit. Žádná ozvěna nepraví, jaká něžná a&#160;skrytá citlivost tu procitla. Carton byl první cizí člověk, k&#160;němuž maličká Lucie pozvedla baculaté ruce, a&#160;když pak rostla, zůstalo mu místo v&#160;jejím srdci. Chlapeček o&#160;něm hovořil takřka při posledním dechu. „Chudák Carton! Dejte mu polibek za mě!“</p>
			<p class="MLP_text ParaOverride-1">Pan Stryver si razil cestu mezi právníky jako nějaký veliký parník, ženoucí se vpřed kalnými vodami, a&#160;vlekl svého prospěšného přítele ve vírech za sebou jako loďku, připoutanou na zádi. Poněvadž loďce, poctěné takovou přízní, vede se obvykle velmi žalostně a&#160;většinou bývá pod vodou, žil Sydney život důkladně mokrý. Avšak snadný i&#160;silný zvyk, na neštěstí v&#160;něm snadnější i&#160;silnější než znepokojivý pocit, že něco zradil a&#160;že žije hanebně, udělal z&#160;tohoto života jediný život, který byl schopen žít; o&#160;nic víc nepomyslil na to, že by se měl zbavit úlohy muže pro všechno, než nějaký nižší tvor pomýšlí stát se tvorem vyšším. Stryver byl bohatý; oženil se s&#160;kvetoucí vdovou, která měla majetek a&#160;tři chlapce, na nichž nebylo nic obzvláště zářivého, mimo rovně přičesané vlasy na zavalitých hlavách.</p>
			<p class="MLP_text ParaOverride-1">Nejurážlivější protektorství vyráželo panu Stryverovi jako pot ze všech pórů, když vedl tyto tři mladé pány, kteří šli před ním jako ovce, do tichého zákoutí v&#160;Soho a&#160;nabídl je tam Luciinu manželovi jako žáky; jemně se přitom vyjádřil: „Tak tady máte tři kusy chleba se sýrem k&#160;vašemu manželskému pikniku, Darnayi!“ Zdvořilé odmítnutí těchto tří chlebů se sýrem naplnilo pana Stryvera rozhořčením, které pak při výchově mladých pánů proměnil v&#160;naučení, že se mají varovat pýchy takových žebráků, jako byl ten učitel. Vypravovával také paní Stryverové nad skleničkou těžkého vína o&#160;lstivosti paní Darnayové, která se ho kdysi pokoušela polapit, a&#160;o&#160;tom, jak prý přišla kosa na kámen a&#160;jak se mu podařilo zůstat nepolapen. Někteří jeho známí od nejvyššího soudního dvora, kteří s&#160;ním nezřídka popíjeli toto těžké víno a&#160;slýchali při něm onu lež, omlouvali ho za ni tím, že už ji řekl tolikrát, až tomu sám věří&#160;– což ovšem je tak nenapravitelná přitěžující okolnost k&#160;urážce beztoho už zlé, že by ospravedlnila, kdyby byl muž, jenž se urážky dopustil, odvlečen na nějaké opuštěné příhodné místo a&#160;tam potají oběšen.</p>
			<p class="MLP_text ParaOverride-1">Byly i&#160;takové ozvěny, jimž Lucie někdy zadumaně, někdy pobavena a&#160;s&#160;úsměvem naslouchala v&#160;ozvučném zákoutí až do dní, kdy její dcerušce bylo šest let. Netřeba říkat, jak jí přirostly k&#160;srdci ozvěny kroku jejího dítěte i&#160;milovaného otce, vždy tak pilného a&#160;soustředěného, a&#160;milovaného manžela. Netřeba také říkat, jakou hudbou jí byly i&#160;nejdrobnější ozvěny jejich společného domova, který sama řídila s&#160;takovou moudrou a&#160;elegantní hospodárností, že tu měli víc hojnosti, než kdyby byli rozhazovali. A&#160;netřeba konečně říkat, jak sladčeji zněly ozvěny otcova hlasu, když jí mnohokrát říkal, že je mu (jestliže je to vůbec možno) víc oddána nyní, když je provdána, než byla jako svobodná; a&#160;právě tak sladčeji zněla ozvěna hlasu manželova, když jí mnohokrát říkal, že žádné její starosti a&#160;povinnosti ho nezbavují její lásky a&#160;pomoci, a&#160;když se jí tázával: „Jaké to je kouzelné tajemství, moje drahá, že jsi všechno pro nás všechny, jako bychom byli jen jeden člověk, a&#160;přece nikdy nejsi uspěchaná a&#160;nikdy se nezdá, že bys měla příliš mnoho práce?“</p>
			<p class="MLP_text ParaOverride-1">Ale ještě jiné ozvěny z&#160;veliké dálky po celý ten čas hrozivě duněly zákoutím. A&#160;právě nyní, kolem šestých narozenin maličké Lucie, začaly znít strašlivě, jako by se nad Francií strhla veliká bouře, při níž se zvedá moře hrůzy.</p>
			<p class="MLP_text ParaOverride-1">Kteréhosi večera v&#160;polovině července roku sedmnáctistého osmdesátého devátého přišel pan Lorry velmi pozdě z&#160;Tellsonovy banky a&#160;posadil se s&#160;Lucií a&#160;jejím manželem u&#160;ztemnělého okna. Byl to podivně horký večer a&#160;všem třem to připomnělo onu dávnou neděli, kdy se z&#160;téhož pokoje společně dívali na blesky.</p>
			<p class="MLP_text ParaOverride-1">„Už jsem si začínal myslit,“ pravil pan Lorry a&#160;posunul si svou malou hnědou paruku trochu dozadu, „že budu muset zůstat v&#160;Tellsonově bance celou noc. Celý den jsme měli tolik práce, že jsme nevěděli, co udělat nejdřív a&#160;jak to všechno zařídit. V&#160;Paříži je tak neklidno, že se na nás strhl úplný útok těch, kteří nás chtějí poctít svou důvěrou. Naši tamější zákazníci jako by nám ani nemohli svěřit svůj majetek dost rychle. Nastala mezi nimi úplná posedlost a&#160;posílají svoje jmění do Anglie.“</p>
			<p class="MLP_text ParaOverride-1">„To vypadá špatně,“ pravil Darnay.</p>
			<p class="MLP_text ParaOverride-1">„Říkáte, že to vypadá špatně, milý Darnayi? Ale vždyť my vůbec nevíme, jaké jsou k&#160;tomu důvody. Lidé jsou tak nerozumní! Někteří z&#160;nás tam v&#160;Tellsonově bance už stárnou a&#160;opravdu na nás přece nelze chtít, abychom měnili svůj pořádek, když k&#160;tomu není řádná příčina.“</p>
			<p class="MLP_text ParaOverride-1">„Ale víte přece,“ pravil Darnay, „jak hrozivě je zachmuřeno na obzoru.“</p>
			<p class="MLP_text ParaOverride-1">„To samozřejmě vím,“ přisvědčil pan Lorry, pokoušeje se přesvědčit sám sebe, že má všechnu svou milou náladu zkaženu a&#160;že nespokojeně reptá, „ale rozhodl jsem se, že budu po všem dnešním trápení mrzutý. Kde je Manette?“</p>
			<p class="MLP_text ParaOverride-1">„Tady je,“ pravil doktor, vstoupiv v&#160;témž okamžiku do setmělého pokoje.</p>
			<p class="MLP_text ParaOverride-1">„Jsem rád, že jste doma, poněvadž mě všechen celodenní spěch a&#160;všechny zlé předtuchy úplně nerozumně znepokojily. Doufám, že nechcete odejít?“</p>
			<p class="MLP_text ParaOverride-1">„Ne; jestli chcete, rád si s&#160;vámi zahraji v&#160;kostky,“ pravil doktor.</p>
			<p class="MLP_text ParaOverride-1">„Mám-li říci pravdu, nemám do toho mnoho chuti. Dnes večer nejsem schopen dělat vám soupeře. Je ještě prostřeno k&#160;čaji, Lucie? Nic nevidím.“</p>
			<p class="MLP_text ParaOverride-1">„Samozřejmě jsme nechali prostřeno pro vás.“</p>
			<p class="MLP_text ParaOverride-1">„Díky, moje milá. Krásné děťátko je už v&#160;pořádku v&#160;posteli?“</p>
			<p class="MLP_text ParaOverride-1">„Už tvrdě spí.“</p>
			<p class="MLP_text ParaOverride-1">„Tak to má být; všechno v&#160;pořádku! Nevím, díky Bohu, proč by tu něco mělo být jinak než v&#160;pořádku; ale celý den byl kolem mne takový zmatek a&#160;nejsem už tak mladý, jako jsem býval! Nalejte mi čaj, moje milá! Díky. A&#160;teď si pojďte sednout mezi nás, v&#160;klidu tu posedíme a&#160;budeme naslouchat ozvěnám, o&#160;kterých máte svou teorii.“</p>
			<p class="MLP_text ParaOverride-1">„Nikoli teorii; to byla jen představa.“</p>
			<p class="MLP_text ParaOverride-1">„Tedy představa, moje rozumná holčičko,“ pravil pan Lorry a&#160;poplácal ji po ruce. „Tolik je těch ozvěn a&#160;jsou tak hlučné, neslyšíte je? Jen si poslechněte!“</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Byly to kroky unáhlené a&#160;šílené, kroky nebezpečné, jestliže by se měly vmísit někomu do života, byly to kroky, jež bylo těžko opět očistit, jestliže byly jednou rudě potřísněny, tyto kroky zuřící daleko odtud v&#160;čtvrti Saint Antoine, zatím co tato malá společnost seděla u&#160;setmělého londýnského okna.</p>
			<p class="MLP_text ParaOverride-1">Toho dne za jitra se čtvrt Saint Antoine proměnila v&#160;obrovský temný dav strašáků, převalující se nahoru dolů, nad jehož rozvlněnými hlavami bylo vidět mnoho světelných záblesků, kde ve slunci zářila ocelová ostří a&#160;bodáky. Z&#160;nitra čtvrti Saint Antoine se dral obrovský křik a&#160;ve vzduchu mával celý les nahých paží, jako by to byly uschlé větve v&#160;zimním větru, a&#160;všechny prsty křečovitě svíraly jakoukoli zbraň nebo věc zbrani podobnou, jež byla vydána odněkud z&#160;podzemí, ať z&#160;dálky jakékoli.</p>
			<p class="MLP_text ParaOverride-1">Kdo je vydal, odkud přišly, odkud pocházely, kdo se přičinil, aby se nyní výhružně zachvívaly v&#160;celých tuctech nad hlavami davu jako nějaké blýskání, to by byl nikdo ze zástupu nemohl říci; ale byly rozdíleny muškety právě tak jako náboje do nich, prach i&#160;kulky, železné i&#160;dřevěné sochory, nože, sekyry, píky a&#160;jakékoli zbraně, které jen zběsilá vynalézavost kde objevila nebo vymyslila. Lidé, kteří neměli co jiného uchopit, vrhli se zkrvavenýma rukama na kameny a&#160;cihly a&#160;vylamovali je ze zdí. V&#160;čem kolovala krev a&#160;v&#160;čem bylo srdce ve čtvrti Saint Antoine, to bylo v&#160;nejhorečnějším napětí a&#160;v&#160;nejhorečnější rozohněnosti. Žádná z&#160;živých bytostí si tu docela nic necenila vlastního života a&#160;všechny šílely vášnivou ochotou obětovat jej.</p>
			<p class="MLP_text ParaOverride-1">Jako má vír rozbouřených vod svůj střed, tak všechno to běsnění kroužilo kolem Defargeovy vinárny a&#160;všechny lidské kapky v&#160;obrovském kotli byly přisávány směrem ke středu víření, kde sám Defarge, již pošpiněný střelným prachem a&#160;potem, dával rozkazy, rozdával zbraně, tohoto muže odstrčil dozadu, jiného postrčil vpřed, jednoho odzbrojoval, aby ozbrojil druhého, dělal zkrátka ze všech sil svou práci v&#160;nejhustším zmatku a&#160;povyku.</p>
			<p class="MLP_text ParaOverride-1">„Ty se drž při mně, Jacquesi třetí,“ volal Defarge, „a vy dva, Jacquesi první a&#160;druhý, vy jděte každý zvlášť a&#160;postavte se v&#160;čelo tolika vlastenců, kolik jen jich s&#160;vámi půjde. Kde je má žena?“</p>
			<p class="MLP_text ParaOverride-1">„Tady jsem, snad mě vidíš,“ pravila paní, klidná jako vždycky, dnes však nepletoucí. Rozhodná pravice paní Defargeové svírala sekyru místo obvyklých něžnějších nástrojů a&#160;za pasem měla pistoli a&#160;veliký ostrý nůž.</p>
			<p class="MLP_text ParaOverride-1">„Kam ty chceš jít, ženo?“</p>
			<p class="MLP_text ParaOverride-1">„Zatím jdu s&#160;tebou,“ pravila paní. „Za chvilku mě uvidíš v&#160;čele žen.“</p>
			<p class="MLP_text ParaOverride-1">„Tedy vpřed!“ zvolal Defarge mohutným hlasem. „Vlastenci a&#160;přátelé, jsme připraveni! Na Bastilu!“</p>
			<p class="MLP_text ParaOverride-1">S&#160;křikem, jenž zněl, jako by všechna hrdla Francie vydala ze sebe toto nenáviděné slovo, živoucí moře se pozvedlo v&#160;spoustách vln i&#160;prohlubní a&#160;přelilo se přes město k&#160;onomu místu. Za zvuku poplašných zvonů, za dunění bubnů a&#160;zatím co moře prudce a&#160;bouřlivě doráželo na svoje nové pobřeží, útok začal.</p>
			<p class="MLP_text ParaOverride-1">Hluboké příkopy, dva padací mosty, mohutné kamenné zdi, osm velikých věží, dělo, muškety, oheň a&#160;dým. V&#160;ohni a&#160;dýmu&#160;– v&#160;ohni a&#160;dýmu, neboť ho moře vrhlo k&#160;dělu a&#160;v&#160;okamžiku z&#160;něho byl dělostřelec&#160;– počínal si Defarge po dvě horké hodiny jako statečný voják.</p>
			<p class="MLP_text ParaOverride-1">Hluboký příkop, jediný padací most, mohutné kamenné zdi, osm velikých věží, dělo, muškety, oheň a&#160;dým. Jeden padací most již stržen! „Do toho, soudruzi, do toho! Do toho, Jacquesi první, Jacquesi druhý, Jacquesi tisící, Jacquesi dvoutisící, Jacquesi pětadvacetitisící; ve jménu všech andělů nebo ďáblů&#160;– co si vyberete&#160;– do toho!“ Tak volal vinárník Defarge, dosud u&#160;svého děla, které už dlouho bylo žhavé.</p>
			<p class="MLP_text ParaOverride-1">„Za mnou, ženy!“ volala jeho paní. „Jakmile dobývání skončí, budeme zabíjet zrovna tak jako muži!“ S&#160;pronikavým žíznivým křikem jdou za ní ženy v&#160;houfech, nejrůzněji ozbrojeny, všechny však stejně ozbrojeny hladem a&#160;pomstychtivostí.</p>
			<p class="MLP_text ParaOverride-1">Dělo, muškety, oheň a&#160;dým, dosud však hluboký příkop, jeden padací most, mohutné kamenné stěny a&#160;osm velikých věží. Nastávají drobné přesuny v&#160;bouřícím moři, když padá několik raněných. Blýskající zbraně, planoucí pochodně, dýmající náklad vlhké slámy, výkřiky, výstřely, kletby, statečnost bez hranic, rány, údery a&#160;třeskot, zuřivý hluk živoucího moře, ale dosud hluboký příkop, jediný padací most, mohutné kamenné zdi a&#160;osm velikých věží a&#160;dosud stojí vinárník Defarge u&#160;svého děla, jež je teď už dvojnásob rozpáleno ve službách čtyř lítých hodin.</p>
			<p class="MLP_text ParaOverride-1">Bílá vlajka z&#160;nitra pevnosti, vyjednávání&#160;– těžko je lze postřehnout v&#160;zuřící bouři, nic není slyšet&#160;– a&#160;náhle pak moře nezměřitelně vzrostlo do šíře i&#160;výšky a&#160;vehnalo vinárníka Defarge přes spuštěný padací most za mohutné vnější zdi mezi osm velikých věží, jež se vzdaly!</p>
			<p class="MLP_text ParaOverride-1">Síla moře, jež ho neslo, byla tak neodolatelná, že mu bylo nemožno nadechnout nebo otočit hlavu; jako by zápasil s&#160;příbojem Tichého oceánu, a&#160;bylo to tak až do chvíle, kdy se octl na vnějším nádvoří Bastily. Opřel se tam o&#160;roh zdi a&#160;pokusil se rozhlédnout kolem. Takřka po jeho boku stál Jacques třetí a&#160;paní Defargeová, dosud v&#160;čele houfu žen, byla nedaleko a&#160;v&#160;ruce svírala nůž. Všude kolem vřel dav a&#160;zněl jásot, ohlušující posedlé vzrušení, strašlivý hluk, a&#160;přece to byla i&#160;rozlícená němohra.</p>
			<p class="MLP_text ParaOverride-1">„Vězni!“</p>
			<p class="MLP_text ParaOverride-1">„Zápisy!“</p>
			<p class="MLP_text ParaOverride-1">„Tajné kobky!“</p>
			<p class="MLP_text ParaOverride-1">„Mučidla!“</p>
			<p class="MLP_text ParaOverride-1">„Vězni!“</p>
			<p class="MLP_text ParaOverride-1">Ze všech výkřiků a&#160;desítek tisíc nesouvislých zvolání nejčastěji se z&#160;proniknuvšího moře ozývalo: „Vězni!“, jako by množství lidí bylo právě tak nekonečné, jako je nekonečný čas a&#160;prostor. Když se odhrnula první veliká vlna, odnášejíc s&#160;sebou vězeňské strážce a&#160;vyhrožujíc jim okamžitou smrtí, jestliže neukáží všechna tajná zákoutí, položil Defarge svou silnou ruku na prsa jednomu z&#160;těch lidí&#160;– byl to šedovlasý muž, držící v&#160;ruce rozžatou louči&#160;– odvedl ho od ostatních a&#160;postavil si ho před sebe ke zdi.</p>
			<p class="MLP_text ParaOverride-1">„Ukažte mi Severní věž!“ pravil Defarge. „Rychle!“</p>
			<p class="MLP_text ParaOverride-1">„Když půjdete se mnou,“ odpověděl muž, „ukáži vám ji. Ale nikdo tam není.“</p>
			<p class="MLP_text ParaOverride-1">„Co to znamená sto pět, Severní věž?“ tázal se Defarge. „Rychle!“</p>
			<p class="MLP_text ParaOverride-1">„Jak, prosím? Co to znamená?“</p>
			<p class="MLP_text ParaOverride-1">„Je to číslo vězně nebo kobky? Nebo chcete, abych vám rozťal lebku?“</p>
			<p class="MLP_text ParaOverride-1">„Zabij ho!“ vykřikl Jacques třetí, který přišel blíž.</p>
			<p class="MLP_text ParaOverride-1">„Je to kobka, pane.“</p>
			<p class="MLP_text ParaOverride-1">„Ukažte, kde je!“</p>
			<p class="MLP_text ParaOverride-1">„Pojďte tudy.“</p>
			<p class="MLP_text ParaOverride-1">Jacques třetí se svým obvyklým lačným výrazem na tváři a&#160;zřejmě zklamán rozhovorem, jenž nesliboval krveprolití, šel těsně po Defargeově boku, jako šel sám Defarge po boku žalářníkově. Měli všichni tři za té krátké rozpravy hlavy těsně u&#160;sebe, a&#160;přece jeden druhého sotva slyšeli, neboť tak strašlivý hluk vydával živoucí oceán, když byl prorazil do pevnosti a&#160;když se rozlil po nádvořích, chodbách a&#160;schodištích. I&#160;všude kolem narážel o&#160;zdi hluboký drsný křik, z&#160;něhož tu a&#160;tam vyrazil a&#160;vzlétl do výše jednotlivý výkřik jako vodní tříšť.</p>
			<p class="MLP_text ParaOverride-1">Defarge, žalářník a&#160;Jacques třetí, kráčejíce těsně vedle sebe, procházeli co možno nejrychleji temnými chodbami, kam nikdy nevniklo světlo dne, kolem příšerných dveří do tmavých děr a&#160;cel, po sklepních schodech dolů a&#160;opět vzhůru po příkrých rozbitých schodištích z&#160;kamení a&#160;cihel, jež vypadala spíše jako vyschlé vodopády. Zprvu vyrazila na ně tu a&#160;tam zátopa a&#160;přehnala se kolem; když však sestoupili hlouběji a&#160;jali se stoupat po točitých schodech vzhůru do věže, byli již sami. Obklíčeni zde mocnými zdmi a&#160;klenbami, slyšeli bouři uvnitř pevnosti a&#160;kolem ní jen mdle a&#160;přitlumeně, jako by je byl hluk, z&#160;něhož přišli, zbavil sluchu.</p>
			<p class="MLP_text ParaOverride-1">Žalářník se zastavil u&#160;nízkých dveří, řinčivě vložil klíč do zámku, pomalu dveře otevřel a&#160;pravil, když všichni sehnuli hlavy a&#160;vstoupili:</p>
			<p class="MLP_text ParaOverride-1">„Sto pět, Severní věž!“</p>
			<p class="MLP_text ParaOverride-1">Vysoko ve stěně bylo malé, silně zamřížované a&#160;nezasklené okno, před nímž byl kamenný štít, takže oblohu bylo možno spatřit jen tehdy, jestliže se člověk hluboko sehnul a&#160;vzhlédl vzhůru. Malé ohniště, také silně zamřížované, vystupovalo dovnitř kobky na několik stop. Na okraji ohniště ležela hromádka dřevěného popela, lehkého jako peří. Stála tu stolice, stůl a&#160;pryčna se slámou. A&#160;kolem byly čtyři temné stěny s&#160;rezavým železným kruhem v&#160;jedné z&#160;nich.</p>
			<p class="MLP_text ParaOverride-1">„Pojďte s&#160;tou loučí pomalu podél stěn, ať si je prohlédnu,“ řekl Defarge žalářníkovi.</p>
			<p class="MLP_text ParaOverride-1">Muž poslechl a&#160;Defarge postupně prohlížel stěny tam, kde byly osvětleny.</p>
			<p class="MLP_text ParaOverride-1">„Zastavte!&#160;– Pohleď, Jacquesi!“</p>
			<p class="MLP_text ParaOverride-1">„A. M.!“ vykřikl Jacques třetí, když to byl dychtivě přečetl.</p>
			<p class="MLP_text ParaOverride-1">„Alexandre Manette,“ řekl mu Defarge do ucha, zatím co přejížděl písmena ukazováčkem, jenž byl do černa zašpiněn střelným prachem. „A&#160;tady napsal ‚ubohý lékařʻ. A&#160;nepochybně to byl on, kdo si tady do toho kamene vyryl kalendář. Co to máš v&#160;ruce? Sochor? Dej to sem!“</p>
			<p class="MLP_text ParaOverride-1">Držel dosud v&#160;ruce dlouhý zapalovač svého děla. Náhle si vyměnil oba nástroje v&#160;rukou, převrhl červotočem prožranou stolici i&#160;stůl a&#160;několika ranami je rozbil na kusy.</p>
			<p class="MLP_text ParaOverride-1">„Zvedněte světlo výš!“ řekl hněvivě žalářníkovi. „Prohlédni pečlivě ty trosky, Jacquesi. Tady máš nůž,“ pravil a&#160;hodil mu jej; „rozřízni slamník a&#160;prohledej slámu. A&#160;vy zvedněte světlo výš!“</p>
			<p class="MLP_text ParaOverride-1">Popatřiv výhružně na žalářníka, sklonil se nad ohniště, a&#160;nahlédnuv vzhůru do komína, jal se sochorem bít do jeho stěn, páčit v&#160;nich a&#160;vylamovat železné mříže v&#160;něm zasazené. Po několika minutách odvrátil tvář, aby ji uchránil před trochou malty a&#160;prachu, jež spadly dolů; pozorně pak začal prohmatávat tuto maltu i&#160;prach, starý dřevěný popel a&#160;onu štěrbinu v&#160;komíně, do níž vklouzla jeho zbraň nebo kterou vyhloubila.</p>
			<p class="MLP_text ParaOverride-1">„Není nic v&#160;tom dřevě ani ve slámě, Jacquesi?“</p>
			<p class="MLP_text ParaOverride-1">„Nic.“</p>
			<p class="MLP_text ParaOverride-1">„Tak to teď dáme všechno na hromadu uprostřed kobky. A&#160;vy to teď zapalte!“</p>
			<p class="MLP_text ParaOverride-1">Žalářník zapálil nevelkou hromadu, jež vzplanula vysokým a&#160;horkým plamenem. Opět se sehnuvše, aby vykročili nízkými dveřmi, nechali oheň hořet a&#160;vydali se zpět na cestu na nádvoří; jak sestupovali, připadalo jim, že se jim začíná vracet sluch, až se zas octli v&#160;zuřící zátopě.</p>
			<p class="MLP_text ParaOverride-1">Zvedala se a&#160;převalovala, hledajíc Defargea. Kdo tu byli z&#160;čtvrti Saint Antoine, hlučně se dovolávali toho, aby jejich vinárník byl v&#160;čele stráže nad guvernérem, jenž bránil Bastilu a&#160;střílel do lidí. Jinak by nebyl guvernér dopraven do radnice, aby tam byl souzen. Jinak by guvernér unikl a&#160;lidská krev (jež měla náhle cenu po nespočetných letech bezcennosti) zůstala by nepomstěna.</p>
			<p class="MLP_text ParaOverride-1">V&#160;rozkřičeném vesmíru vášně a&#160;sváru, jenž obklopoval onoho zamračeného starého důstojníka, nápadného v&#160;šedivém kabátě s&#160;červenými ozdobami, byla jediná zcela klidná postava, a&#160;byla to postava ženy. „Pohleďte, tam je můj manžel!“ zvolala a&#160;ukázala na něj. „Pohleďte, Defarge!“ Stála nepohnuta blízko zamračeného starého důstojníka a&#160;zůstala mu tak nepohnuta nablízku; nepohnuta šla blízko něho ulicemi, když jej Defarge a&#160;ostatní vedli; setrvala nepohnuta blízko něho, když se přiblížil jeho konec a&#160;když do něho někteří zezadu začali bít; zůstala nepohnuta, když na něj začal dopadat déšť bodných ran a&#160;úderů, jenž se byl tak dlouho hromadil; když pod tím deštěm padl mrtev, byla tak blízko, že náhle vzrušena přišlápla nohou jeho hrdlo a&#160;dlouhým nožem&#160;– tak dlouho chystaným&#160;– uřízla jeho hlavu.</p>
			<p class="MLP_text ParaOverride-1">Nastala hodina, kdy se čtvrt Saint Antoine jala uskutečňovat svou strašlivou myšlenku zavěšovat místo svítilen lidi, aby ukázala, čeho je všeho schopna. Krev čtvrti Saint Antoine stoupala do hlav a&#160;krev tyranie, krev těch, kteří vládli železnou pěstí, tekla dolů&#160;– dolů po schodech radnice, kde leželo guvernérovo tělo&#160;– dolů pod podrážky bot paní Defargeové, jež se jí zbarvily, když šlápla na ono tělo, aby je mohla zbavit hlavy. „Spusťte tamtu lampu!“ volala čtvrt Saint Antoine, když hledala nový způsob, jak usmrcovat. „Je třeba tu nechat na stráži jednoho z&#160;jeho vojáků!“ Klátící se strážný byl zdvižen na svoje místo a&#160;moře se převalovalo dál.</p>
			<p class="MLP_text ParaOverride-1">Moře hrozivě temných vod a&#160;s&#160;vlnami, jež se ničivě pozvedaly jedna proti druhé, moře, jehož hloubku nikdo ještě neprozkoumal a&#160;jehož sílu ještě nikdo neznal. Nelítostné moře bouřlivě vzdutých tvarů, mstivých hlasů a&#160;tváří, tak ztvrdnuvších v&#160;peci utrpení, že žádný soucit je nemohl poznamenat.</p>
			<p class="MLP_text ParaOverride-1">Ale v&#160;tom moři tváří, na nichž ožila všechna zuřivost a&#160;dravost, bylo možno rozeznat dvě skupiny tváří&#160;– v&#160;každé jich bylo sedm&#160;– jež se tak ostře lišily od ostatních, že nikdy žádné moře neneslo na sobě trosky, na něž by vzpomínka byla tak mocná. Bylo to sedm tváří vězňů, které náhle osvobodila bouře, vniknuvší do jejich hrobů, a&#160;kteří teď byli neseni vysoko nad hlavami zděšeni, nechápající, udiveni a&#160;ohromeni, jako by byl nastal soudný den a&#160;jako by zástupy, radující se kolem, byly duše zatracenců. Ještě výš bylo neseno sedm jiných tváří, sedm mrtvých tváří, jejichž klesající víčka a&#160;zpola otevřené oči očekávaly soudný den. Bezcitné tváře, přece však tváře s&#160;jakýmsi výrazem navždy ustáleným, nikoli setřeným; nebo spíše tváře, zastižené v&#160;nějakém okamžiku děsu, jež jako by ještě jednou měly pozvednout klesající víčka a&#160;pronést svědectví bezkrevnými rty: „TY JSI TO UČINIL!“</p>
			<p class="MLP_text ParaOverride-1">Sedm osvobozených vězňů, sedm zkrvavených hlav na píkách, klíče prokleté tvrze o&#160;osmi věžích, několik objevených dopisů a&#160;jiných památek na vězně, kteří již dávno zemřeli&#160;– takové a&#160;podobné věci doprovázejí pařížskými ulicemi uprostřed července roku sedm­náctistého osmdesátého devátého hlučné kroky obyvatel čtvrti Saint Antoine, jejichž ozvěny je daleko slyšet. Nebesa kéž popřou představu Lucie Darnayové a&#160;kéž tyto kroky zadrží daleko od jejího života! Neboť jsou to kroky unáhlené, šílené a&#160;nebezpečné; a&#160;po letech tak dlouhých od chvíle, kdy se před Defargeovou vinárnou rozbil sud, nelze je tak snadno očistit, jestliže se zbarvily rudě.</p>
		</div>
</body>
</html>