<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-31</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-31" xml:lang="cs-CZ">
		<div class="Z-kladn--textový-r-meček">
			<p id="_idParaDest-30" class="MLP_uroven2_kapitola ParaOverride-1">Kapitola dvacátá druhá <br/>Bouře trvá</p>
			<p class="MLP_text_bez1radku ParaOverride-1">Teprve týden jásala vyhublá čtvrt Saint Antoine, teprve týden si kořenila, jak jen mohla, svou chudou skývu tvrdého a&#160;hořkého chleba bratrským objímáním a&#160;vzájemnými blahopřáními, když paní Defargeová opět už seděla jako obvykle za svým pultem v&#160;čele zákazníků. Neměla na hlavě žádnou růži, neboť bratrstvo špehů se už za pouhý týden jen velmi nerado vydávalo na milost čtvrti světcova jména. Lampy nad ulicemi se pohoupávaly s&#160;jakousi příšernou pružností.</p>
			<p class="MLP_text ParaOverride-1">Se založenýma rukama seděla paní Defargeová v&#160;jitřním světle a&#160;teple, hledíc zamyšleně na vinárnu a&#160;do ulice. Venku i&#160;uvnitř stály a&#160;seděly hloučky lidí, špinavých a&#160;ubohých, zřejmě však nyní bylo jejich zoufalství převršeno pocitem moci. I&#160;z&#160;nejpotrhanější noční čapky, křivě nasazené na nejubožejší hlavě, jako by se potměšile ozývalo: „Sám vím, jak těžké bylo pro mne, který tohle mám na hlavě, uhájit holý život; ale víš snad, jak snadno je mně, který tohle mám na hlavě, zničit tvůj život?“ Všechny ty vyhublé nahé ruce, jež byly dříve bez práce, mohly se teď chopit této práce a&#160;rozdávat rány. Nabyvše zkušenosti, že mohou rvát a&#160;trhat, prsty pletoucích žen se teď pohybovaly křečovitě. Vzhled čtvrti Saint Antoine se změnil; tato podoba byla do ní vtloukána po staletí a&#160;tyto poslední, dovršující údery mohutně zasáhly do jejího výrazu.</p>
			<p class="MLP_text ParaOverride-1">Paní Defargeová pozorovala tvářnost čtvrti s&#160;jakýmsi potlačeným souhlasem, jak se slušelo na vůdkyni zdejších žen. Jedna z&#160;jejích ses­ter pletla vedle ní. Tato malá, dost zavalitá žena nuzného kořenáře a&#160;matka dvou dětí vysloužila si už jako podvelitelka lichotivé jméno Mstitelka.</p>
			<p class="MLP_text ParaOverride-1">„Slyšíš to!“ pravila Mstitelka. „Poslouchej přece! Kdo to přichází?“</p>
			<p class="MLP_text ParaOverride-1">Jako by byl náhle zapálen pruh střelného prachu, táhnoucí se od nejzazšího okraje čtvrti Saint Antoine ke&#160;dveřím vinárny, tak se rychle přibližoval hukot hlasů.</p>
			<p class="MLP_text ParaOverride-1">„Je to Defarge,“ pravila paní. „Ticho, vlastenci!“</p>
			<p class="MLP_text ParaOverride-1">Defarge bez dechu vešel, sňal z&#160;hlavy rudou čapku, kterou teď nosil, a&#160;rozhlédl se kolem! „Vy všichni, poslouchejte!“ promluvila opět jeho paní. „Naslouchejte mu!“ Defarge tam stál, těžce dýchaje, a&#160;pozadím mu byly dychtivé zraky a&#160;otevřená ústa těch, kteří se nakupili před dveřmi; všichni uvnitř vinárny okamžitě vstali.</p>
			<p class="MLP_text ParaOverride-1">„Mluv, manželi. Co se děje?“</p>
			<p class="MLP_text ParaOverride-1">„Zprávy z&#160;onoho světa!“</p>
			<p class="MLP_text ParaOverride-1">„Cože?“ zvolala paní pohrdavě. „Z&#160;onoho světa?“</p>
			<p class="MLP_text ParaOverride-1">„Vzpomínáte si tady všichni na starého Foulona, který radil vyhladovělým lidem, aby jedli trávu, pak umřel a&#160;odešel do pekla?“</p>
			<p class="MLP_text ParaOverride-1">„Všichni!“ ozvalo se ze všech hrdel.</p>
			<p class="MLP_text ParaOverride-1">„Ta zpráva je o&#160;něm. Je mezi námi!“</p>
			<p class="MLP_text ParaOverride-1">„Mezi námi!“ bylo opět slyšet všechna hrdla. „Mrtev?“</p>
			<p class="MLP_text ParaOverride-1">„Nikoli mrtev! Tolik se nás bál&#160;– a&#160;měl k&#160;tomu důvody&#160;– že o&#160;sobě dal rozhlásit, že zemřel, a&#160;dal si vypravit falešný pohřeb. Ale našli ho živého, jak se skrývá kdesi na venkově, a&#160;přivedli ho sem. Zrovna před chvílí jsem ho viděl, jak ho jako zajatce vedou na radnici. Řekl jsem tady, že měl důvody, aby se nás bál. Řekněte všichni! Měl opravdu ty důvody?“ </p>
			<p class="MLP_text ParaOverride-1">Kdyby to byl ten podlý, víc než sedmdesátiletý hříšník nevěděl, byl by se to až do hloubi duše dověděl, kdyby byl slyšel křik, jenž se ozval v&#160;odpověď.</p>
			<p class="MLP_text ParaOverride-1">Nastal okamžik hlubokého ticha. Defarge a&#160;jeho žena hleděli upřeně jeden na druhého. Mstitelka se sehnula a&#160;ozvalo se zarachocení bubnu, když jej vytahovala zpod pultu, kde jej měla u&#160;svých nohou.</p>
			<p class="MLP_text ParaOverride-1">„Vlastenci!“ zvolal Defarge rozhodným hlasem. „Jsme připraveni?“</p>
			<p class="MLP_text ParaOverride-1">V&#160;okamžiku měla paní Defargeová nůž za pasem a&#160;buben zněl ulicemi, jako by se byl nějakým zázrakem připjal bubenici na ramena; Mstitelka, vydávajíc strašlivé výkřiky a&#160;rozpřahujíc ruce vysoko nad hlavou jako všech čtyřicet fúrií najednou, hnala se od domu k&#160;domu a&#160;svolávala ženy.</p>
			<p class="MLP_text ParaOverride-1">Muži byli strašliví ve svém krvelačném hněvu, s&#160;nímž vyhlédali z&#160;oken, popadali zbraně, které jim jen přišly pod ruku, a&#160;vybíhali do ulic; ale na ženy byl takový pohled, že by bylo zamrazilo i&#160;nejotrlejšího. Od svých domácích zaměstnání, jaká jen při své nuzotě mohly mít, od dětí, od stařen i&#160;starců, od nemocných, kteří se nazí a&#160;vyhladovělí svíjeli na holé podlaze, vybíhaly ven s&#160;rozevlátými vlasy a&#160;přiváděly všechny kolem i&#160;sebe samy k&#160;úplnému šílenství nejdivočejšími výkřiky a&#160;posunky. Padoucha Foulona chytili, sestro! Chytili starého Foulona, matko! Zlosyna Foulona chytili, dcero! Pak houf jiných vběhl mezi ty první, bily se do prsou, rvaly si vlasy a&#160;křičely: Foulon žije! Foulon, co říkal hladovějícím, aby se najedli trávy! Foulon, který řekl mému starému otci, že se může najíst trávy, když jsem neměla chléb, který bych mu dala! Foulon, který řekl mému dítěti, aby vysávalo trávu, když tady ta prsa z&#160;bídy vyschla! Matko Boží, Foulon! Nebesa, jaké utrpení! Slyšte mě, ty moje mrtvé dítě i&#160;ty můj zhynuvší otče, přísahám tady na kolenou na těchto kamenech, že vás pomstím na Foulonovi! Manželé, bratři a&#160;mladíci, dejte nám Foulonovu krev, dejte nám Foulonovu hlavu, dejte nám Foulonovo srdce, dejte nám Foulonovo tělo i&#160;duši, roztrhejte Foulona na kusy a&#160;zakopejte ho do země, aby z&#160;něho rostla tráva! S&#160;těmito výkřiky, dohnány až k&#160;slepému šílenství, ženy vířily kolem, bily a&#160;trhaly vlastní své přátele, až ze samé rozvášněnosti upadaly do mdlob a&#160;jen muži, kteří k&#160;nim patřili, zachraňovali je před ušlapáním pod nohama davu.</p>
			<p class="MLP_text ParaOverride-1">Ale při tom všem neztráceli ani okamžik, ani jediný okamžik! Foulon byl na radnici a&#160;mohli by ho minout. Jestliže Saint Antoine zná svoje utrpení a&#160;urážky i&#160;křivdy, kterých se mu dostalo, to se nesmí stát! Ozbrojení muži i&#160;ženy se vyhrnuli z&#160;čtvrti tak rychle a&#160;vysáli za sebou i&#160;poslední zbytky tak mocné, že tu za čtvrt hodiny nebylo jediné živé bytosti, až na několik stařen a&#160;plačící děti.</p>
			<p class="MLP_text ParaOverride-1">Nikoli. Všichni v&#160;té chvíli už přeplnili soudní síň, kde byl ten ohavný a&#160;podlý stařec, a&#160;zaplavili i&#160;přilehlé náměstí a&#160;ulice. Defargeovi, Mstitelka a&#160;Jacques třetí byli v&#160;prvních řadách a&#160;stáli už v&#160;soudní síni nedaleko toho starce.</p>
			<p class="MLP_text ParaOverride-1">„Pohleďte!“ zvolala paní Defargeová, ukazujíc nožem. „Pohleďte na toho padoucha, spoutaného provazy. To udělali dobře, že mu přivázali na záda otýpku trávy. Cha, cha! To dobře udělali! Ať ji teď sní!“ Paní stiskla nůž pod paží a&#160;zatleskala rukama jako při hře.</p>
			<p class="MLP_text ParaOverride-1">Poněvadž lidé, kteří stáli za paní Defargeovou, vysvětlili hned těm za sebou příčinu jejího uspokojení a&#160;ti ji vysvětlili zas těm zadnějším, kteří opět o&#160;ní pověděli těm dalším a&#160;dalším, přilehlé ulice se rozezvučely potleskem. Když se pak po dvě nebo tři hodiny vleklo řízení a&#160;házelo se do větru mnoho a&#160;mnoho slov, podobně netrpělivé projevy paní Defargeové zázračnou rychlostí pronikaly až do veliké dálky; a&#160;pronikaly tam o&#160;to rychleji, že muži, kteří podivuhodně hbitě vylezli po budově a&#160;nahlíželi teď dovnitř oknem, dobře znali paní Defargeovou a&#160;dělali jakýsi telegraf mezi ní a&#160;davem před budovou.</p>
			<p class="MLP_text ParaOverride-1">Konečně vystoupilo slunce tak vysoko, že jakýmsi laskavým paprskem naděje nebo ochrany ozářilo přímo samu hlavu zajatého starce. Tuto přízeň už nebylo možno snést; v&#160;okamžiku povolila a&#160;byla rozprášena přehrada ze slovních plev a&#160;prachu, jež odolávala překvapivě dlouho, a&#160;čtvrt Saint Antoine se na něj vrhla!</p>
			<p class="MLP_text ParaOverride-1">I&#160;nejvzdálenější okraje davu to okamžitě věděly. Defargeovi stačilo přeskočit zábradlí a&#160;stůl a&#160;již svíral nešťastníka v&#160;smrtelném obětí&#160;– paní Defargeová skočila za ním a&#160;v&#160;okamžiku si otočila kolem ruky jeden z&#160;provazů, jimiž byl spoután&#160;– Mstitelka a&#160;Jacques třetí nestáli ještě vedle nich, muži na oknech ještě neseskočili jako dravci dolů do síně&#160;– když tu se ozval křik, jenž jako by se nesl přes celé město: „Vyveďte ho ven! Veďte ho k&#160;lampě!“</p>
			<p class="MLP_text ParaOverride-1">Dolů a&#160;zas vzhůru, hlavou napřed po schodech budovy, teď po kolenou, teď zas na nohou, pak na zádech, vláčen, bit, dušen hrstmi trávy a&#160;slámy, jež mu stovky rukou vrhaly na tvář, rván, do krve tlučen, těžce dýchající, krvácející, přece stále žebrající a&#160;prosící o&#160;milost, teď pln zoufalých posledních sil, když kolem něho je nevelký prostor, jak lidé odtahují jeden druhého zpět, aby na něj mohli popatřit, teď zas pouhý mrtvý kus dřeva, tažený lesem nohou, tak byl vlečen k&#160;nejbližšímu nároží, kde se klátila jedna z&#160;osudných svítilen, a&#160;tam jej paní Defargeová pustila&#160;– jako dělávají kočky s&#160;myší&#160;– mlčky a&#160;klidně na něj pak pohlížela, zatím co ji dál zapřísahal a&#160;zatím co ženy na něj ustavičně ječely a&#160;muži neoblomně pokřikovali, aby byl oběšen s&#160;trávou v&#160;ústech. Když ho po prvé táhli vzhůru, provaz se přetrhl a&#160;s&#160;řevem jej zachytili; když ho po druhé táhli vzhůru, provaz se přetrhl a&#160;opět ho s&#160;řevem chytili; pak se už provaz nad ním smiloval, udržel jej a&#160;brzy již nabodli jeho hlavu na píku, do úst mu dali trávu a&#160;celá čtvrt Saint Antoine se při pohledu na něj roztančila.</p>
			<p class="MLP_text ParaOverride-1">Tím však zlé dílo dne neskončilo, neboť čtvrt Saint Antoine tak dlouho křikem a&#160;tancem rozpalovala svou hněvivou krev, až opět začala vřít, jakmile se jen na sklonku dne proslechlo, že zeť odpraveného, další z&#160;nepřátel a&#160;utlačovatelů lidu, přijíždí do Paříže, provázen stráží v&#160;počtu pěti set jezdců. Vypsali jeho zločiny na roze­vláté kusy papíru, zmocnili se ho&#160;– byli by ho vyrvali ze samého středu celé armády, aby opatřili Foulonovi společníka&#160;– nasadili jeho hlavu a&#160;srdce na píky a&#160;nesli pak tyto tři kořisti dne v&#160;divokém průvodu pařížskými ulicemi.</p>
			<p class="MLP_text ParaOverride-1">Teprve když se setmělo, vrátili se muži a&#160;ženy k&#160;plačícím a&#160;nenajedeným dětem. Před ubohými pekařskými krámky stály pak řady, trpělivě čekající, až si budou moci koupit černý chléb; a&#160;zatím co tu s&#160;mátožnými a&#160;prázdnými žaludky čekali, krátili si čas tím, že se objímali radostí nad vítězstvími dne a&#160;opět je prožívali, rozprávějíce o&#160;nich. Postupně se tyto řetězy lidí v&#160;hadrech krátily a&#160;třepily a&#160;pak začala vysoko v&#160;oknech svítit ubohá světla; rozhořely se nevelké ohně v&#160;ulicích, sousedé na nich společně vařili a&#160;večeřeli pak na schodech před dveřmi domů.</p>
			<p class="MLP_text ParaOverride-1">Byly to večeře skrovné a&#160;nedostatečné, zcela bez masa a&#160;většinou bez čehokoli jiného k&#160;prašpatnému chlebu. Ale lidská družnost přidala trochu vydatnosti těmto pokrmům, výživným asi tolik jako kamení, a&#160;vykřesala z&#160;nich i&#160;jiskry veselosti. Otcové a&#160;matky, kteří se byli účastnili nejhorších událostí toho dne, hráli si něžně s&#160;hubenými dětmi; a&#160;milenci se milovali a&#160;doufali, přestože takový byl svět kolem nich i&#160;před nimi.</p>
			<p class="MLP_text ParaOverride-1">Bylo takřka už jitro, když z&#160;Defargeovy vinárny odešel poslední hlouček zákazníků, a&#160;zamykaje dveře, řekl pan Defarge ochraptěle své paní:</p>
			<p class="MLP_text ParaOverride-1">„Konečně je to tady, má drahá!“</p>
			<p class="MLP_text ParaOverride-1">„Nu dobrá!“ odpověděla paní. „Skoro už ano.“</p>
			<p class="MLP_text ParaOverride-1">Celá čtvrt spala, Defargeovi spali, dokonce i&#160;Mstitelka spala se svým vyhladovělým kořenářem a&#160;buben odpočíval. Hlas bubnu, to byl jediný hlas, který se v&#160;krvavém zmatku nezměnil. Mstitelka jako strážkyně bubnu mohla jej probudit a&#160;byla by v&#160;něm vyvolala týž hlas, jakým zněl před pádem Bastily nebo před tím, než se zmocnili starého Foulona; tak tomu však nebylo s&#160;drsnými hlasy mužů a&#160;žen v&#160;nitru čtvrti Saint Antoine.</p>
		</div>
</body>
</html>