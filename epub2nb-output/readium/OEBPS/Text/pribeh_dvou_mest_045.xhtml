<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-42</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-42" xml:lang="cs-CZ">
		<div class="Z-kladn--textový-r-meček">
			<p id="_idParaDest-41" class="MLP_uroven2_kapitola ParaOverride-1">Kapitola osmá <br/>Karty v&#160;rukou</p>
			<p class="MLP_text_bez1radku ParaOverride-1">Šťastně nevědomá o&#160;novém neštěstí, jež se doma stalo, kráčela slečna Prossová úzkými uličkami a&#160;překročila řeku po mostě Pont Neuf, přepočítávajíc v&#160;duchu všechny nezbytné nákupy, jež měla pořídit. Pan Cruncher s&#160;košíkem šel jí po boku. Oba nahlíželi vpravo i&#160;vlevo do všech krámů, jež míjeli, obezřetně si všímali všech houfných shluknutí lidí, a&#160;kde narazili na vzrušenou skupinu hovořících, tam raději odbočili z&#160;cesty. Byl sychravý večer a&#160;na zamlžené řece, jež tu před očima plápolala ohni a&#160;do uší pronikala drsným hřmotem, bylo vidět bárky, kde pracovali kováři, vyrábějící zbraně pro armádu Republiky. Běda tomu, kdo si zahrával s&#160;touto armádou a&#160;komu se v&#160;ní nezaslouženě dostalo povýšení! Pak bylo pro něj lépe, aby mu nebyly nikdy narostly vousy, neboť národní břitva mu je teď dokonale oholila.</p>
			<p class="MLP_text ParaOverride-1">Když slečna Prossová nakoupila několik drobností u&#160;hokynáře a&#160;odměrku oleje do lampy, začala se zabývat otázkou, kde koupit potřebné víno. Nahlédla do několika vináren a&#160;zastavila se u&#160;vývěsního štítu „Dobrého starověkého republikána Bruta“ nedaleko Národního paláce, což byly dřívější (i pozdější) Tuileries, kde se jí to dokonce trochu zalíbilo. Vypadalo to tu poněkud klidněji než v&#160;jiných místnostech téhož druhu, mimo něž prošli, a&#160;přestože i&#160;tady bylo rudo vlasteneckými čapkami, nebylo tu tolik rudo jako jinde. Dotázavši se pana Crunchera a&#160;zjistivši, že je téhož mínění jako ona, vstoupila slečna Prossová, provázena svým kavalírem, k&#160;„Dobrému starověkému republikánu Brutovi“.</p>
			<p class="MLP_text ParaOverride-1">Sotva si povšimnuvše čoudících lamp, lidí s&#160;dýmkami v&#160;ústech, hrajících tu pomačkanými kartami a&#160;zažloutlým dominem, onoho dělníka s&#160;obnaženýma rukama i&#160;hrudí, jenž tu nahlas předčítal noviny, zatím co mu ostatní naslouchali, všech těch zbraní zavěšených u&#160;pasu nebo odložených stranou, aby znovu byly připjaty, těch dvou nebo tří zákazníků, kteří tu spali s&#160;hlavami na stole a&#160;kteří v&#160;oblíbených huňatých černých kazajkách vypadali v&#160;této poloze jako dřímající medvědi nebo psi, přistoupili oba zahraniční zákazníci k&#160;pultu a&#160;ukázali, co si přejí.</p>
			<p class="MLP_text ParaOverride-1">Zatím co jim vinárník naléval požadovanou míru vína, jakýsi muž v&#160;jednom koutě se rozloučil s&#160;jiným mužem a&#160;měl se k&#160;odchodu. Když tak kráčel k&#160;východu, musel projít přímo před tváří slečny Prossové. Jakmile byl těsně u&#160;ní, slečna Prossová vykřikla a&#160;spráskla ruce.</p>
			<p class="MLP_text ParaOverride-1">V&#160;okamžiku byli všichni přítomní na nohou. Nejpravděpodobnější jim připadlo, že někdo byl zabit někým, jenž zastával jiné mínění. Všichni očekávali, že spatří někoho padnout, viděli však jen jakéhosi muže a&#160;jakousi ženu, jak tu upřeně hledí jeden na druhého; muž vypadal svým zevnějškem jako dokonalý Francouz a&#160;nesporný republikán, žena byla zřejmě Angličanka.</p>
			<p class="MLP_text ParaOverride-1">Co řekli žáci „Dobrého starověkého republikána Bruta“ takto zklamáni, to by bylo bývalo pro slečnu Prossovou i&#160;jejího ochránce úplnou hebrejštinou a&#160;chaldejštinou, i&#160;kdyby byli ze všech sil naslouchali. Slyšeli jen, že je to něco důkladně peprného i&#160;hlasitého. Ale rozumět něčemu, na to neměli v&#160;svém překvapení ani pomyšlení. Neboť nutno tu zaznamenat, že nejen slečna Prossová byla vzrušeným úžasem všechna zmatena, nýbrž že i&#160;pan Cruncher byl vrcholně udiven&#160;– ač se zdálo, že u&#160;něho má tento údiv příčiny zvláštní a&#160;veskrze osobní.</p>
			<p class="MLP_text ParaOverride-1">„Co má být?“ pravil muž, jenž vyvolal výkřik slečny Prossové; mluvil s&#160;příkrou rozmrzelostí (i když potichu) a&#160;anglicky.</p>
			<p class="MLP_text ParaOverride-1">„Ach, Solomone, drahý Solomone!“ zvolala slečna Prossová, znovu sprásknuvši ruce. „Zrovna tady se s&#160;tebou shledávám, když jsem tě tak dlouho neviděla, když jsem tolik let o&#160;tobě ani neslyšela!“</p>
			<p class="MLP_text ParaOverride-1">„Neříkej mi Solomon. Chceš mi přivodit smrt?“ hovořil muž kradmo a&#160;zděšeně.</p>
			<p class="MLP_text ParaOverride-1">„Bratře, bratře!“ volala slečna Prossová, propuknuvši v&#160;pláč. „Což jsem někdy byla na tebe tak zlá, že mi kladeš takovou krutou otázku?“</p>
			<p class="MLP_text ParaOverride-1">„Pak drž za zuby ten svůj všetečný jazyk,“ pravil Solomon, „a&#160;pojď ven, jestli se mnou chceš mluvit. Zaplať víno a&#160;pojď ven. Kdo je tenhle člověk?“</p>
			<p class="MLP_text ParaOverride-1">Pokyvujíc svou milující a&#160;utrápenou hlavou nad svým naprosto nemilujícím bratrem, pravila slečna Prossová v&#160;slzách: „Pan Cruncher.“</p>
			<p class="MLP_text ParaOverride-1">„Tak ať jde taky,“ řekl Solomon. „Myslí si snad, že jsem strašidlo?“</p>
			<p class="MLP_text ParaOverride-1">Souzeno podle jeho výrazu, pan Cruncher si to zřejmě myslil. Neřekl však ani slovo a&#160;slečna Prossová, prohledavši s&#160;velikými obtížemi a&#160;se slzami v&#160;očích hlubiny své kabelky, zaplatila víno. Zatím co platila, Solomon se obrátil k&#160;následovníkům „Dobrého starověkého republikána Bruta“ a&#160;řekl jim na vysvětlenou francouzsky několik slov, jež způsobila, že si všichni zas sedli a&#160;pokračovali v&#160;tom, co dělali dříve.</p>
			<p class="MLP_text ParaOverride-1">„Tak co vůbec chceš?“ pravil Solomon, zastaviv se na temném nároží.</p>
			<p class="MLP_text ParaOverride-1">„Jak je to strašně nelaskavé od bratra, kterého jsem nikdy nepřestala milovat,“ zvolala slečna Prossová, „když se tady se mnou takhle setká a&#160;neprojeví mi pražádnou lásku!“</p>
			<p class="MLP_text ParaOverride-1">„Tady máš. K&#160;čertu s&#160;tím! Tady máš,“ pravil Solomon a&#160;dotkl se zběžně svými rty úst slečny Prossové. „Teď jsi spokojena?“</p>
			<p class="MLP_text ParaOverride-1">Slečna Prossová jen potřásla hlavou a&#160;potichu plakala.</p>
			<p class="MLP_text ParaOverride-1">„Jestli sis myslila, že budu překvapen,“ pravil její bratr Solomon, „tak tedy nejsem překvapen; věděl jsem, že jsi tady; vím o&#160;mnoha a&#160;mnoha lidech, kteří tu jsou. Jestli opravdu nechceš ohrožovat moji existenci&#160;– a&#160;skoro bych věřil, že chceš – tak jdi co nejrychleji zase svou cestou a&#160;mne nech taky jít. Mám naspěch. Jsem tu úředníkem.“</p>
			<p class="MLP_text ParaOverride-1">„Můj anglický bratr Solomon,“ truchlivě volala slečna Prossová, pozvedajíc oči zalité slzami, „který měl v&#160;sobě nadání stát se nejlepším a&#160;největším z&#160;mužů své rodné země, je úředníkem mezi cizinci, a&#160;k&#160;tomu mezi takovými cizinci! Byla bych se spíše nadála, že dřív spatřím svého milovaného chlapce, jak leží –“</p>
			<p class="MLP_text ParaOverride-1">„Neříkal jsem to?“ přerušil ji bratr. „Věděl jsem to hned. Chceš mi přivodit smrt. Vlastní sestra způsobí, že budu podezřelý. Zrovna ve chvíli, kdy pronikám dopředu!“</p>
			<p class="MLP_text ParaOverride-1">„Dobrotivé, milostivé nebe, tohle nedopusť!“ volala slečna Prossová. „To tě raději už nechci nikdy ani spatřit, drahý Solomone, i&#160;když jsem tě vždycky opravdu milovala a&#160;vždycky tě budu milovat. Řekni mi jen jediné laskavé slovo, pověz mi, že není mezi námi žádný hněv a&#160;nic, co by nás odcizovalo, a&#160;už tě nebudu zdržovat.“</p>
			<p class="MLP_text ParaOverride-1">Dobrá slečna Prossová! Jako by odcizení mezi nimi bylo nastalo její vinou. Jako by se pan Lorry nebyl už před lety dověděl tam v&#160;tichém zákoutí v&#160;Soho, že tento povedený bratr utratil její peníze a&#160;opustil ji!</p>
			<p class="MLP_text ParaOverride-1">Přesto řekl to laskavé slovo s&#160;bručivou blahosklonností, mnohem větší, než jakou by byl mohl projevit, kdyby jejich vzájemné zásluhy a&#160;postavení byly bývaly zcela opačné (jak tomu je bez výjimky po celém světě), když tu pan Cruncher, dotknuv se jeho ramene, chraplavě a&#160;nečekaně se do toho vložil touto pozoruhodnou otázkou:</p>
			<p class="MLP_text ParaOverride-1">„Povídám, mohu se vás na něco zeptat? Jmenujete se John Solomon nebo Solomon John?“</p>
			<p class="MLP_text ParaOverride-1">Úředník se k&#160;němu náhle nedůvěřivě obrátil. Neřekl do té chvíle ani slovo.</p>
			<p class="MLP_text ParaOverride-1">„Tak ven s&#160;tím!“ pravil pan Cruncher. „Hezky jasně promluvte.“ (Čehož mimochodem ani sám nebyl schopen.) „John Solomon nebo Solomon John? Ona vám říká Solomone a&#160;ona to musí vědět, když je to vaše sestra. A&#160;já zas vím, že jste John. Které z&#160;těch jmen je první? A&#160;vůbec, jak je to s&#160;jménem Pross. Tam za Kanálem vám tak neříkali.“</p>
			<p class="MLP_text ParaOverride-1">„Co tím myslíte?“</p>
			<p class="MLP_text ParaOverride-1">„Nevím ani, co tím myslím, poněvadž si nemohu vzpomenout, jak vám tam za Kanálem říkali.“</p>
			<p class="MLP_text ParaOverride-1">„Nemůžete?“</p>
			<p class="MLP_text ParaOverride-1">„Ne. Ale přísahal bych, že to bylo dvouslabičné jméno.“</p>
			<p class="MLP_text ParaOverride-1">„Opravdu?“</p>
			<p class="MLP_text ParaOverride-1">„Ano. Ten druhý měl jednoslabičné jméno. Znám vás. Dělal jste fízlovského svědka v&#160;Bailey. Jak jen jste se tenkrát jmenoval, u&#160;ďábla, otce všech lží, který je i&#160;vaším vlastním otcem!“</p>
			<p class="MLP_text ParaOverride-1">„Barsad,“ vmísil se náhle jiný hlas.</p>
			<p class="MLP_text ParaOverride-1">„Tohle je jméno za tisíc liber!“ zvolal Jerry.</p>
			<p class="MLP_text ParaOverride-1">Ten, kdo se tak vmísil, byl Sydney Carton. Měl ruce za zády pod šosy jezdeckého kabátu a&#160;stál po boku pana Crunchera právě tak nedbale, jak by byl stál v&#160;Old Bailey.</p>
			<p class="MLP_text ParaOverride-1">„Nelekejte se, drahá slečno Prossová. Překvapil jsem včera večer pana Lorryho svým příjezdem; dohodli jsme se, že se nikde jinde neukáži, dokud nebude všechno v&#160;pořádku nebo dokud nebudu moci něčím prospět; a&#160;tady jsem se objevil, abych si trochu pohovořil s&#160;vaším bratrem. Přál bych vám, abyste měla bratra zaměstnaného něčím lepším, než čím se zaměstnává pan Barsad. Přál bych si kvůli vám, aby pan Barsad nebyl vězeňským prašivcem.“</p>
			<p class="MLP_text ParaOverride-1">V&#160;žalářnické hantýrce té doby se říkalo prašivec udavačům. Udavač, jenž byl už bledý, zbledl ještě víc a&#160;zeptal se, jak si dovoluje&#160;–</p>
			<p class="MLP_text ParaOverride-1">„Povím vám to,“ pravil Sydney. „Zahlédl jsem vás, pane Barsade, asi před hodinou, jak vycházíte ze soudního vězení při tribunálu, když jsem si tam prohlížel jeho zdi. Máte tvář, kterou si člověk dobře pamatuje, a&#160;já mám na tváře dobrou paměť. Když jsem vás spatřil v&#160;tom sousedství, začal jsem být zvědav, a&#160;poněvadž jsem měl také důvody, o&#160;nichž patrně víte, uvádět vás ve spojitost s&#160;neblahým osudem, který stihl mého přítele, nyní velmi nešťastného, vydal jsem se za vámi. Vešel jsem tam do té vinárny brzy za vámi a&#160;seděl jsem blízko vás. Nebylo mi nesnadno usoudit z&#160;vašeho docela nezdrženlivého rozhovoru a&#160;z&#160;řečí, které otevřeně vedli vaši obdivovatelé, jaké je vaše povolání. Co jsem zprvu začal náhodou, pane Barsade, utvářelo se postupně v&#160;určitý záměr.“</p>
			<p class="MLP_text ParaOverride-1">„V&#160;jaký záměr?“ tázal se udavač.</p>
			<p class="MLP_text ParaOverride-1">„Bylo by obtížné a&#160;mohlo by být nebezpečné vykládat vám to tady na ulici. Mohl byste mi poskytnout několik minut důvěrného rozhovoru&#160;– řekněme v&#160;kanceláři Tellsonovy banky?“</p>
			<p class="MLP_text ParaOverride-1">„Pod pohrůžkou?“</p>
			<p class="MLP_text ParaOverride-1">„Řekl jsem snad něco takového?“</p>
			<p class="MLP_text ParaOverride-1">„Proč bych tam tedy chodil?“</p>
			<p class="MLP_text ParaOverride-1">„Nechcete-li jít, pane Barsade, pak vám to opravdu nebudu moci říci.“</p>
			<p class="MLP_text ParaOverride-1">„Tedy mi to nechcete říci?“ tázal se udavač nerozhodně. </p>
			<p class="MLP_text ParaOverride-1">„Rozumíte mi velmi správně, pane Barsade. Neřeknu vám to.“</p>
			<p class="MLP_text ParaOverride-1">Nedbalá bezstarostnost Cartonových způsobů podporovala jej v&#160;bystrém a&#160;obratném uskutečňování záměru, který měl potají na mysli, a&#160;dávala mu moc nad tímto mužem, který stál před ním. Viděl to svým zkušeným zrakem a&#160;uměl toho svrchovaně využít.</p>
			<p class="MLP_text ParaOverride-1">„Hned jsem ti říkal,“ vrhl udavač vyčítavý pohled na sestru, „že to bude tvá vina, když se do něčeho dostanu.“</p>
			<p class="MLP_text ParaOverride-1">„Klid, pane Barsade, jen klid!“ zvolal Sydney. „Nebuďte nevděčný. Nebýt veliké úcty, kterou mám k&#160;vaší sestře, nebyl bych tak zlehka dospěl k&#160;záměru, který chci k&#160;naší vzájemné spokojenosti vykonat. Půjdete tedy se mnou do banky?“</p>
			<p class="MLP_text ParaOverride-1">„Půjdu si poslechnout, co mi chcete říci. Ano, půjdu s&#160;vámi.“</p>
			<p class="MLP_text ParaOverride-1">„Navrhuji, abychom nejdříve pro bezpečnost doprovodili vaši sestru na nároží její ulice. Chyťte se mě pod paží, slečno Prossová. Tohle město se v&#160;této době zrovna nehodí k&#160;tomu, abyste v&#160;něm chodila bez ochrany; a&#160;poněvadž váš průvodce zná pana Barsada, chci ho pozvat s&#160;námi k&#160;panu Lorrymu. Jsme tedy připraveni? Pak pojďme!“</p>
			<p class="MLP_text ParaOverride-1">O&#160;málo později se slečna Prossová upamatovala a&#160;vzpomínala na to pak až do konce života, že když tam rukou tiskla Sydneyovu paži a&#160;vzhlížela k&#160;jeho tváři zapřísahajíc ho, aby ničím neubližoval Solomonovi, byla v&#160;té jeho paži jakási rozhodnost pevné vůle a&#160;v&#160;jeho očích jakési vnuknutí, jež bylo zcela v&#160;protikladu k&#160;jeho nedbalosti, které jej úplně měnilo a&#160;povyšovalo. Příliš se zaměstnávala strachem o&#160;bratra, jenž si pramálo zasloužil její lásku, a&#160;příliš naslouchala Sydneyovu přátelskému ujišťování, aby mohla dostatečně vnímat, co pozorovala.</p>
			<p class="MLP_text ParaOverride-1">Rozloučili se s&#160;ní na nároží ulice a&#160;Carton pak vedl ostatní k&#160;panu Lorrymu, což bylo několik málo minut cesty. John Barsad čili Solomon Pross kráčel po jeho boku.</p>
			<p class="MLP_text ParaOverride-1">Pan Lorry byl právě po večeři a&#160;seděl u&#160;hřejivého plamene z&#160;několika polen&#160;– hledaje patrně v&#160;tom plápolání obraz onoho tehdy poněkud mladšího, nyní staršího pána od Tellsonů, jenž se před mnoha lety díval na hořící uhlí v&#160;„Hotelu u&#160;krále Jiřího“ v&#160;Doveru. Když vstoupili, obrátil k&#160;nim hlavu, a&#160;spatřiv neznámého člověka, projevil překvapení.</p>
			<p class="MLP_text ParaOverride-1">„To je bratr slečny Prossové,“ pravil Sydney. „Pan Barsad.“</p>
			<p class="MLP_text ParaOverride-1">„Barsad?“ opakoval starý pán. „Barsad? Vzpomínám si na to jméno&#160;– i&#160;na tu tvář.“</p>
			<p class="MLP_text ParaOverride-1">„Říkal jsem vám, pane Barsade, že máte tvář, kterou si člověk snadno pamatuje,“ poznamenal klidně Carton. „Posaďte se, prosím.“</p>
			<p class="MLP_text ParaOverride-1">Když pak i&#160;sám usedl, poskytl paměti pana Lorryho pomoc, které jí bylo třeba, a&#160;to tím, že zamračeně řekl: „Svědek při onom přelíčení.“ Pan Lorry se okamžitě upamatoval a&#160;pohlížel pak na nového hosta s&#160;neskrývaným zošklivením.</p>
			<p class="MLP_text ParaOverride-1">„Slečna Prossová poznala v&#160;panu Barsadovi svého milovaného bratra, o&#160;kterém jste už slyšel,“ pravil Sydney, „a on se k&#160;tomu příbuzenství přiznal. Mám pro vás ještě horší zprávu. Darnay byl znovu zatčen.“</p>
			<p class="MLP_text ParaOverride-1">Starý pán ohromen vykřikl: „Co mi to tu říkáte! Vždyť jsem ho před dvěma hodinami opustil v&#160;bezpečí a&#160;na svobodě a&#160;zrovna se chystám jít zas za ním!“</p>
			<p class="MLP_text ParaOverride-1">„Přes tohle všechno zatčen. Kdy se to stalo, pane Barsade?“</p>
			<p class="MLP_text ParaOverride-1">„Jestli se to vůbec stalo, tedy právě nyní.“</p>
			<p class="MLP_text ParaOverride-1">„Nikdo jiný nám to nemůže lépe povědět než pan Barsad,“ pravil Sydney, „a já se to dověděl z&#160;řeči pana Barsada, když seděl s&#160;přítelem, stejným prašivcem, nad lahví vína a&#160;pověděl mu, že k&#160;zatčení už došlo. Opustil soudní stráže u&#160;vrat a&#160;viděl ještě, jak je vrátný pouští dovnitř. Není nejmenší pochybnosti, že je v&#160;tom už zase.“</p>
			<p class="MLP_text ParaOverride-1">Praktický zrak pana Lorryho četl v&#160;Cartonově tváři, že hovořit o&#160;tom dál znamená ztrácet čas. Zmaten, vědom si však, že mnoho závisí na jeho duchapřítomnosti, ovládl se a&#160;pozorně v&#160;tichosti naslouchal.</p>
			<p class="MLP_text ParaOverride-1">„Spoléhám,“ pravil mu Sydney, „že mu jméno a&#160;vliv doktora Manetta přispějí zítra na pomoc právě tak jako dnes&#160;– říkal jste, pane Barsade, že bude postaven před tribunál zítra?&#160;–“</p>
			<p class="MLP_text ParaOverride-1">„Ano, myslím, že zítra.“</p>
			<p class="MLP_text ParaOverride-1">„– že mu přispějí na pomoc právě tak jako dnes. Ale je možno, že tomu tak nebude. Přiznám se vám, pane Lorry, že mne znepokojuje, že doktor Manette neměl moc zabránit tomu zatčení.“</p>
			<p class="MLP_text ParaOverride-1">„Nevěděl o&#160;něm patrně předem,“ pravil pan Lorry.</p>
			<p class="MLP_text ParaOverride-1">„Ale už sama tahle okolnost je znepokojující, když víme, jak je se svým zetěm ztotožňován.“</p>
			<p class="MLP_text ParaOverride-1">„To je pravda,“ přiznal pan Lorry s&#160;neklidnou rukou na bradě a&#160;s&#160;neklidnýma očima, upřenýma na Cartona.</p>
			<p class="MLP_text ParaOverride-1">„Žijeme zkrátka v&#160;zoufalé době,“ pravil Sydney, „kdy se hrají zoufalé hry o&#160;zoufalé sázky. Doktor ať hraje na výhru, já budu hrát na ztrátu. Lidský život tu ztratil cenu. Koho dnes lidé slavně donesou domů, ten může být zítra odsouzen. Rozhodl jsem se tedy, když bude nejhůř, zahrát si o&#160;přítele v&#160;soudním vězení; to je moje sázka. A&#160;ten přítel, kterého chci vyhrát, je pan Barsad.“</p>
			<p class="MLP_text ParaOverride-1">„To musíte mít, pane, dobré karty,“ pravil udavač.</p>
			<p class="MLP_text ParaOverride-1">„Hned se podívám. Hned si prohlédnu, co mám v&#160;ruce.&#160;– Pane Lorry, víte sám, jaké mám sprosté náklonnosti; měl byste mi dát trochu pálenky.“</p>
			<p class="MLP_text ParaOverride-1">Dostal ji, vypil skleničku&#160;– vypil další skleničku&#160;– a&#160;zamyšleně pak láhev odstrčil.</p>
			<p class="MLP_text ParaOverride-1">„Pan Barsad,“ hovořil pak dál hlasem člověka, jenž vskutku prohlíží karty, jež má v&#160;ruce, „vězeňský prašivec, tajný pověřenec republikánských výborů, chvílemi žalářník, chvílemi zas vězeň, vždy však udavač a&#160;donašeč, o&#160;to víc zde ceněný, poněvadž Angličan je tu v&#160;těch povoláních mnohem méně podezřelý z&#160;úplatnosti než Francouz, vystupuje před svými zaměstnavateli pod nepravým jménem. To je výborná karta. Pan Barsad, zaměstnávaný nyní francouzskou republikánskou vládou, byl dříve zaměstnáván šlechtickou anglickou vládou, nepřítelkyní Francie a&#160;svobody. To je skvělá karta. Jasný je pak v&#160;této zemi podezřívavosti ten závěr, že pan Barsad, dosud placený šlechtickou anglickou vládou, je Pittovým špehem, podlým nepřítelem republiky, jenž se hřeje na jejích prsou, anglickým zrádcem i&#160;viníkem všech nesnází, o&#160;němž se tolik mluví a&#160;kterého lze tak těžko najít. To je karta, kterou nepřebijete. Sledoval jste, co mám v&#160;ruce, pane Barsade?“</p>
			<p class="MLP_text ParaOverride-1">„Ne tak dobře, abych porozuměl hře,“ odpověděl udavač poněkud znepokojeně.</p>
			<p class="MLP_text ParaOverride-1">„Zde je tedy moje eso&#160;– udání pana Barsada u&#160;nejbližšího oblast­ního výboru. Teď se podívejte vy na svoji hru, pane Barsade. A&#160;neukvapte se.“</p>
			<p class="MLP_text ParaOverride-1">Přistrčil si láhev blíž, nalil si do skleničky a&#160;vypil ji. Viděl, že udavač má strach, aby se neopil a&#160;nešel ho pak hned v&#160;opilosti udat. Když to spatřil, nalil si další skleničku a&#160;vypil ji.</p>
			<p class="MLP_text ParaOverride-1">„Pečlivě se podívejte na svoje karty, pane Barsade. Času máte dost.“</p>
			<p class="MLP_text ParaOverride-1">Byly to ubožejší karty, než si Carton myslil. Pan Barsad měl v&#160;ruce prohrávající karty, o&#160;nichž Sydney Carton nic nevěděl. Vyhozen ze svého počestného zaměstnání v&#160;Anglii, poněvadž příliš často neúspěšně křivě přísahal&#160;– ne proto, že by ho tam nebylo bývalo již třeba, neboť naše anglické důvody chlubit se povýšeností nad všemi tajnostmi a&#160;udavačstvím jsou data velmi novodobého&#160;– překročil Kanál a&#160;vstoupil do služeb ve Francii; nejprve jako provokatér a&#160;donašeč mezi vlastními krajany, postupně pak jako provokatér a&#160;donašeč mezi zdejšími rodáky. Za dob vlády, jež byla svržena, byl špehem v&#160;čtvrti Saint Antoine a&#160;v&#160;Defargeově vinárně, dostal od bdělé policie tolik zpráv o&#160;věznění doktora Manetta, o&#160;jeho propuštění i&#160;celém příběhu, že mu to posloužilo, aby mohl zavést důvěrný rozhovor s&#160;Defargeovými, zkoušel to pak s&#160;paní Defargeovou a&#160;utrpěl pozoruhodný neúspěch. Vždy pak se strachem a&#160;chvěním vzpomínal, že ta strašlivá žena pletla, když s&#160;ním hovořila, a&#160;zatím co její prsty pracovaly, zlověstně na něj hleděla. Znovu a&#160;znovu ji pak vídal u&#160;výboru čtvrti Saint Antoine, jak rozvinuje své upletené záznamy a&#160;obviňuje lidi, kteří pak s&#160;určitostí propadli gilotině. Věděl, že si není jist životem jako nikdo z&#160;lidí jeho povolání, že utéci je nemožno a&#160;že je pevně připoután ve stínu sekyry, kterou by přes všechno jeho udavačství a&#160;zrádcovství ve prospěch hrůzovlády mohlo jediné slovo spustit na jeho hlavu. Jakmile by byl udán, a&#160;to pro ony těžké viny, jež mu právě byly připomenuty, ona nelítostná žena, jejíž nelítostnou povahu poznal z&#160;mnoha důkazů, vytasila by se proti němu oním osudným seznamem a&#160;uhasila by tak poslední jiskřičku jeho naděje na život. Nehledíme-li ani k&#160;tomu, že všichni takoví tajní jsou brzy plni strachu, byly to karty vskutku dost a&#160;dost špatné, aby bylo zcela pochopitelné, že jejich majitel, když si je byl prohlédl, úplně zesinal.</p>
			<p class="MLP_text ParaOverride-1">„Tak se mi zdá, že se vám vaše karty moc nelíbí?“ pravil Sydney s&#160;hlubokým klidem. „Dáte se do hry?“</p>
			<p class="MLP_text ParaOverride-1">„Domnívám se, pane,“ pravil udavač s&#160;nejsprostší ponížeností, když se byl obrátil na pana Lorryho, „že se mohu dovolávat pána vašich let a&#160;blahosklonnosti, aby tomuto pánovi, o&#160;tolik mladšímu, dal na uváženou, zda to lze za jakýchkoli okolností srovnat s&#160;jeho společenským postavením, aby hrál oním esem, o&#160;němž právě hovořil. Připouštím, že jsem udavač a&#160;že je to považováno za povolání nepočestné&#160;– i&#160;když někdo je dělat musí; tento pán však není udavač, proč by se tedy měl tolik ponižovat a&#160;dělat jej ze sebe?“</p>
			<p class="MLP_text ParaOverride-1">„Zahraji tím esem, pane Barsade, bez jakýchkoli výčitek svědomí,“ odpověděl Carton místo pana Lorryho a&#160;podíval se na hodinky, „a to v&#160;několika málo minutách.“</p>
			<p class="MLP_text ParaOverride-1">„Byl bych doufal, pánové,“ pravil udavač, stále se snaže zatáhnout do rozpravy i&#160;pana Lorryho, „že vaše úcta k&#160;mé sestře&#160;–“</p>
			<p class="MLP_text ParaOverride-1">„Nemohl bych lépe osvědčit svou úctu k&#160;vaší sestře, než kdybych jí konečně ulehčil od bratra,“ pravil Sydney Carton. </p>
			<p class="MLP_text ParaOverride-1">„Myslíte, pane?“</p>
			<p class="MLP_text ParaOverride-1">„O&#160;tom jsem se už naprosto přesvědčil.“</p>
			<p class="MLP_text ParaOverride-1">Úlisné udavačovo chování, tak podivně nesouhlasící s&#160;jeho okázale hrubým oblečením a&#160;patrně i&#160;s&#160;jeho obvyklým počínáním, bylo tak dokonale uvedeno ve zmatek Cartonovou nevypočitatelností&#160;– která byla tajemstvím i&#160;moudřejším a&#160;počestnějším lidem&#160;– že se zapletl a&#160;musel mlčet. Zatím co byl takto v&#160;rozpacích, začal se Carton opět tvářit, jako by si prohlížel svoje karty, a&#160;řekl:</p>
			<p class="MLP_text ParaOverride-1">„Tak mi teď najednou připadá, že tu mám ještě jednu dobrou kartu, s&#160;kterou jsem dosud nepočítal. Kdo to byl ten váš přítel, prašivec jako vy, který o&#160;sobě říkal, že se teď pase po venkovských vězeních?“</p>
			<p class="MLP_text ParaOverride-1">„To byl Francouz. Neznáte ho,“ rychle odpověděl udavač. </p>
			<p class="MLP_text ParaOverride-1">„Francouz, říkáte?“ pravil Carton zamyšleně a&#160;tváře se, jako by si ho ani nevšímal, přestože opakoval jeho slovo. „Možná, že to tak je.“</p>
			<p class="MLP_text ParaOverride-1">„Je to Francouz, ujišťuji vás,“ pravil udavač, „i když na tom ani nezáleží.“</p>
			<p class="MLP_text ParaOverride-1">„I&#160;když na tom nezáleží,“ opakoval Carton právě tak mechanicky&#160;– „i když na tom nezáleží&#160;– Ne, nezáleží na tom. Vůbec ne. A&#160;přece tu tvář znám.“</p>
			<p class="MLP_text ParaOverride-1">„Myslím, že ji neznáte. Jistě ne. Nemůžete ji znát,“ pravil udavač.</p>
			<p class="MLP_text ParaOverride-1">„Nemohu ji znát,“ mumlal si Sydney Carton, pohlížeje v&#160;duchu do minulosti a&#160;nalévaje si opět do skleničky (jež byla na štěstí malá). „Nemohu znát. Mluvil dobře francouzsky. A&#160;přece mi připadalo, že mluví jako cizinec.“</p>
			<p class="MLP_text ParaOverride-1">„Je z&#160;venkova,“ pravil udavač.</p>
			<p class="MLP_text ParaOverride-1">„Ne. Jako cizinec!“ zvolal Carton a&#160;udeřil otevřenou pěstí o&#160;stůl, když mu náhle v&#160;hlavě svitlo. „Cly! V&#160;přestrojení, ale týž člověk. Viděli jsme ho přece v&#160;Old Bailey.“</p>
			<p class="MLP_text ParaOverride-1">„V&#160;tom se tedy ukvapujete, pane,“ pravil Barsad s&#160;úsměvem, při němž se jeho orlí nos uhnul ještě trochu víc k&#160;jedné straně. „Tady mi opravdu dovolujete, abych nad vámi vyhrál. Cly (o němž po čase tak dlouhém bezvýhradně připouštím, že byl mým společníkem) je už mnoho let mrtev. Byl jsem u&#160;toho, když to s&#160;ním bylo nakonec tak špatné. Pohřbili ho v&#160;Londýně u&#160;kostela sv. Pankráce v&#160;polích. Jeho neoblíbenost mezi hordami trhanů mi zabránila doprovodit jeho ostatky, ale pomáhal jsem ho dávat do rakve.“</p>
			<p class="MLP_text ParaOverride-1">V&#160;té chvíli spatřil pan Lorry ze svého místa jakýsi velmi podivný stín nějakého skřítka na stěně. Když se podíval, co ten stín vrhá, zjistil, že byl způsoben náhlým a&#160;neobyčejným zježením všech ježatých vlasů na hlavě pana Crunchera.</p>
			<p class="MLP_text ParaOverride-1">„Mluvme rozumně,“ pravil udavač, „a buďme k&#160;sobě poctiví. Abych vám dokázal, jak se mýlíte a&#160;jakou to máte bezpodstatnou domněnku, předložím vám Clyův úmrtní list, který náhodou mám od té doby v&#160;náprsní tašce.“ Spěšně list vytáhl a&#160;rozevřel. „Tady je. Jen se na to podívejte. Můžete to vzít do ruky; není to žádný padělek.“</p>
			<p class="MLP_text ParaOverride-1">V&#160;té chvíli pan Lorry spatřil, jak se stín na stěně prodloužil a&#160;pan Cruncher vstal, aby přikročil blíž. Vlasy by mu nebyly mohly stát na hlavě divočeji, kdyby ho byl v&#160;té chvíli sám ďábel chtěl nabrat na rohy.</p>
			<p class="MLP_text ParaOverride-1">Udavač jej nespatřil, a&#160;tak se pan Cruncher zastavil vedle něho a&#160;dotkl se jeho ramene jako nějaký duch soudního dozorce.</p>
			<p class="MLP_text ParaOverride-1">„Pokud jde o&#160;toho Rogera Clye, vážený pane,“ pravil pan Cruncher s&#160;neproniknutelnou, ocelově tvrdou tváří. „Vy jste ho tedy dával do rakve?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„A&#160;kdo ho z&#160;ní vzal?“</p>
			<p class="MLP_text ParaOverride-1">Barsad se opřel v&#160;židli a&#160;zakoktal: „Co tím myslíte?“</p>
			<p class="MLP_text ParaOverride-1">„Myslím tím,“ pravil pan Cruncher, „že v&#160;ní nikdy nebyl. Ne! Vůbec v&#160;ní nebyl! Dám si useknout hlavu, jestli v&#160;ní někdy byl.“</p>
			<p class="MLP_text ParaOverride-1">Udavač se rozhlédl po obou pánech a&#160;oni hleděli v&#160;němém úžase na Jerryho.</p>
			<p class="MLP_text ParaOverride-1">„Říkám vám tady,“ hovořil Jerry, „že jste tam v&#160;té rakvi pohřbili dlažební kameny a&#160;hlínu. Mně tu přece nebudete povídat, že jste pohřbili Clye. Je to chyták na lidi. Vím to já a&#160;ještě dva další.“</p>
			<p class="MLP_text ParaOverride-1">„Jak to víte?“</p>
			<p class="MLP_text ParaOverride-1">„Co je vám u&#160;čerta do toho!“ bručel pan Cruncher. „Zrovna na vás jsem už dávno nabroušen za ty vaše hanebné úklady proti obchodníkům! Za půl libry bych vás chytil za krk a&#160;uškrtil.“</p>
			<p class="MLP_text ParaOverride-1">Sydney Carton, jenž byl právě tak jako pan Lorry všecek zmaten úžasem, když se záležitost takto vyvinula, požádal v&#160;té chvíli pana Crunchera, aby se mírnil a&#160;aby všechno vysvětlil.</p>
			<p class="MLP_text ParaOverride-1">„Až jindy, pane,“ odpověděl vyhýbavě, „tahle chvíle se na vysvětlování vůbec nehodí. Tvrdím jen tolik, že sám dobře ví, že Cly v&#160;té rakvi nikdy nebyl. Ať mi něco takového řekne třeba jen jediným slovem o&#160;jediné slabice a&#160;chytnu ho tady a&#160;zaškrtím za půl libry&#160;–“ na tomhle pan Cruncher trval jako by to byla nabídka zcela velkomyslná&#160;– „nebo půjdu a&#160;udám ho.“</p>
			<p class="MLP_text ParaOverride-1">„Hm, jak se na to tak dívám,“ pravil Carton, „mám v&#160;ruce další kartu, pane Barsade. Je nemožno tady v&#160;té rozzuřené Paříži, kde je ve vzduchu samé podezření, abyste přežil udání, když jste ve spojení s&#160;dalším šlechtickým udavačem, který má stejnou minulost jako vy a&#160;který je nadto obklopen tajemstvím, že totiž předstíral smrt a&#160;zas se vrátil do života! Cizincovy úklady ve vězeních proti republice. To je silná karta&#160;– docela určitě gilotinová karta! Budete hrát?“</p>
			<p class="MLP_text ParaOverride-1">„Ne!“ odpověděl udavač. „Vzdávám hru. Přiznávám, že jsme u&#160;toho výtržnického davu byli tak neoblíbeni, že já utekl z&#160;Anglie ve strachu, aby mě neutopili, a&#160;Clye pronásledovali tak, že nebýt toho podvodu, nebyl by nikdy unikl. Ale jak tenhle člověk ví, že to byl podvod, to je pro mne div &#160;všech divů.“</p>
			<p class="MLP_text ParaOverride-1">„Nedělejte si těžkou hlavu pro toho člověka,“ řekl na to bojovný pan Cruncher, „budete mít dost co dělat, abyste pochopil, co vám říká tady ten pán. A&#160;poslechněte si mě ještě jednou!“ Nebylo možno panu Cruncherovi zabránit, aby znovu okázale nepředvedl veškeru svou velkomyslnost. „Za půl libry bych vás chytil za krk a&#160;uškrtil.“</p>
			<p class="MLP_text ParaOverride-1">Vězeňský prašivec se od něho odvrátil a&#160;řekl poněkud odhodlaněji Sydneyovi Cartonovi: „Dohodli jsme se tedy. Je na čase jít za povinností a&#160;nemohu se už dlouho zdržet. Říkal jste mi, že máte nějaký záměr; o&#160;co tedy jde? Hned vás upozorňuji, že nemá smysl žádat ode mne příliš. Jestli mě požádáte o&#160;nějakou věc, kterou bych měl udělat ve svém úředním postavení a&#160;která by mě přivedla do nějakého dalšího většího nebezpečí, pak raději svěřím život náhodnému osudu, který mě čeká, když odmítnu, než náhodnému osudu, který mě čeká, když budu souhlasit. Vyberu si zkrátka. Mluvil jste tady o&#160;zoufalství. Jsme tu všichni zoufalci. Nezapomeňte! Když si budu myslit, že je to výhodné, mohu vás udat a&#160;mohu se pak dostat přísahami ven z&#160;kamenných zdí, jak mohou i&#160;jiní. Tak tedy, co ode mne chcete?“</p>
			<p class="MLP_text ParaOverride-1">„Nic příliš velkého. Jste žalářníkem v&#160;Conciergerie?“</p>
			<p class="MLP_text ParaOverride-1">„Jednou provždy vám říkám, že nic takového jako útěk nelze podniknout,“ pravil udavač rozhodně.</p>
			<p class="MLP_text ParaOverride-1">„Proč mi říkáte něco, na co jsem se vás neptal? Jste žalářníkem v&#160;soudním vězení?“</p>
			<p class="MLP_text ParaOverride-1">„Někdy bývám.“</p>
			<p class="MLP_text ParaOverride-1">„Můžete být, když chcete?“</p>
			<p class="MLP_text ParaOverride-1">„Když chci, mohu tam přicházet a&#160;zas odtamtud odcházet.“</p>
			<p class="MLP_text ParaOverride-1">Sydney Carton nalil opět pálenku do skleničky, zvolna ji vyléval do krbu a&#160;pozoroval, jak odkapává. Když všechnu vylil, vstal a&#160;řekl:</p>
			<p class="MLP_text ParaOverride-1">„Dosud jsme mluvili tady před těmi dvěma, poněvadž bylo dobře, aby hodnota našich karet nebyla jen mezi námi. Teď pojďte tam do toho tmavého pokoje a&#160;tam si povíme závěrečná slova.“</p>
		</div>
</body>
</html>