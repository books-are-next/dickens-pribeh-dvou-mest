<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-38</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-38" xml:lang="cs-CZ">
		<div class="Z-kladn--textový-r-meček">
			<p id="_idParaDest-37" class="MLP_uroven2_kapitola ParaOverride-1">Kapitola čtvrtá <br/>Klid za bouře</p>
			<p class="MLP_text_bez1radku ParaOverride-1">Doktor Manette se vrátil až za jitra čtvrtého dne od svého odchodu. Co jen bylo možno z&#160;událostí toho strašlivého času před Lucií zamlčet, to jí bylo utajeno, a&#160;tak se dověděla teprve tehdy, když již byla daleko od Francie, že obyvatelstvo zabilo jedenáct set bezbranných vězňů obou pohlaví a&#160;všech věků, že celé čtyři dny a&#160;čtyři noci ztemněly hrůzou těchto skutků a&#160;že všechen vzduch kolem ní byl prosycen ubitými. Věděla jen, že došlo k&#160;útoku na vězení, že všichni političtí vězňové byli v&#160;nebezpečí a&#160;že jich několik dav vyvlekl ven a&#160;zavraždil.</p>
			<p class="MLP_text ParaOverride-1">Doktor pověděl panu Lorrymu, jak ho zástup vedl k&#160;vězení La Force celým jevištěm krveprolití, a&#160;žádal ho, aby to utajil, což ani nemusel zdůrazňovat. Jak ve vězení spatřil zasedat samozvaný tribunál, před který byli vězňové po jednom voláni a&#160;jenž pak rychle dával příkazy, aby buď byli vydáni na pospas masakru nebo aby byli propuštěni či konečně (v několika málo případech) aby byli odvedeni zpět do kobky. Jak potom, přiveden svými průvodci před tribunál, ohlásil jeho členům svoje jméno, povolání i&#160;skutečnost, že byl po osmnáct let tajně a&#160;bez obžaloby vězněn v&#160;Bastile, a&#160;jak konečně jeden z&#160;mužů toho soudcovského sboru vstal a&#160;potvrdil jeho totožnost&#160;– a&#160;ten muž byl Defarge.</p>
			<p class="MLP_text ParaOverride-1">Zjistil pak v&#160;seznamech, jež tu ležely na stole, že jeho zeť je mezi vězni, kteří ještě žijí, a&#160;tak se jal naléhavě žádat tribunál&#160;– jehož někteří členové spali a&#160;jiní bděli, někteří byli potřísněni vražděním a&#160;jiní byli čistí, někteří byli střízliví a&#160;jiní nikoli&#160;– aby zachovali jeho život a&#160;vrátili mu svobodu. Když jej zprvu jako proslulého mučedníka pod svrženou vládou zahrnuli divokými pozdravy, udělili souhlas, aby byl Charles Darnay přiveden před nezákonný soudní dvůr a&#160;vyslechnut. Již se zdálo, že bude okamžitě propuštěn, když tu nastal nevysvětlitelný konec onomu přívalu přízně (sám doktor to nechápal), a&#160;tribunál se pak chvilku potají radil. Muž, zasedající jako předseda, pověděl potom doktoru Manettovi, že vězeň musí zůstat ve vazbě, že však kvůli němu to bude vazba bezpečná, v&#160;níž se mu nic nestane. Hned pak byl vězeň opět na jakési znamení odveden do nitra věznice; ale doktor potom tak naléhavě žádal o&#160;svolení, aby směl zůstat a&#160;sám se přesvědčit, že žádná zlomyslnost nebo nešťastná náhoda nepřivodí, aby byl vězeň vydán davu před branou, jehož výkřiky přehlušovaly často soudní jednání, až toto svolení dostal a&#160;setrval pak v&#160;síni krvavého soudu, dokud nebezpečí nepominulo.</p>
			<p class="MLP_text ParaOverride-1">Co všechno tam viděl za tu dobu, kdy jen málo jedl a&#160;spal v&#160;přestávkách, to ponechal nevyřčeno. Právě tak ho uváděla v&#160;úžas šílená radost nad vězni, kteří byli zachráněni, jako šílená zuřivost nad těmi, kteří byli rozsekáváni na kusy. Byl tam též vězeň&#160;– vyprávěl doktor&#160;– jenž byl osvobozen a&#160;propuštěn do ulic, na kterého se však omylem jeden z&#160;divochů vrhl s&#160;píkou, když vycházel. Požádán, aby šel k&#160;němu a&#160;obvázal mu ránu, vyšel doktor touž branou a&#160;nalezl ho tam v&#160;rukou skupiny samaritánů, kteří seděli na tělech svých obětí. S&#160;nedůsledností právě tak nestvůrnou, jako bylo v&#160;tom strašlivém snu nestvůrné všechno, jali se pomáhat lékaři a&#160;ošetřovali raněného s&#160;nejněžnější péčí&#160;– přichystali mu nosítka a&#160;starostlivě ho pak doprovodili z&#160;toho místa&#160;– hned nato se chopili svých zbraní a&#160;dali se do řezničiny tak strašlivé, že si doktor zastřel oči rukama a&#160;bezmála uprostřed té vřavy omdlel.</p>
			<p class="MLP_text ParaOverride-1">Když pan Lorry naslouchal tomuto vyprávění a&#160;pozoroval tvář svého přítele, nyní již dvaašedesátiletého, začal se strachovat, že tyto strašlivé zážitky probudí zas ono staré nebezpečí. Nikdy však dosud nespatřil svého přítele takového, jako byl nyní, nikdy ho ještě neviděl v&#160;nynější jeho podobě. Po prvé v&#160;životě pocítil doktor právě nyní, kolik síly a&#160;mohoucnosti mu dalo jeho utrpení. Po prvé pochopil, že v&#160;tom zžíravém ohni koval zvolna železo, jež by mohlo vylomit vězeňské dveře dceřina manžela a&#160;osvobodit jej. „Všechno to bylo k&#160;něčemu dobré, příteli; nebylo to jen ničivé promarňování. Jak mi moje milované dítě pomáhalo, když jsem se vracel do života, tak nyní zas já pomohu svému dítěti vrátit to, co je mu nejdražší; s&#160;pomocí nebes se mi to podaří!“ Tak hovořil doktor Manette. A&#160;když Jarvis Lorry viděl ty rozžehnuté oči, tvář plnou rozhodnosti, vzhled i&#160;chování plné vyrovnanosti a&#160;síly, jak je tu ukazoval tento muž, jehož život, jak mu vždy připadalo, byl na tolik let zastaven jako hodiny, jež začaly zas jít s&#160;energií, která spala v&#160;době, kdy byl vyřazen z&#160;užitečného života&#160;– když to všechno Jarvis Lorry viděl, věřil v&#160;jeho slova.</p>
			<p class="MLP_text ParaOverride-1">Doktorově rozhodné vytrvalosti byly by podlehly větší překážky, než s&#160;jakými měl nyní zápasit. Zachovávaje si postavení lékaře, jenž má za úkol zabývat se všemi vrstvami lidí, vězněnými i&#160;svobodnými, bohatými i&#160;chudými, zlými i&#160;dobrými, užíval svého osobního vlivu tak moudře, že se brzy stal dozorčím lékařem tří věznic, mezi nimi věznice La Force. Mohl upokojit Lucii zprávou, že její manžel již není v&#160;samovazbě, nýbrž ve společnosti jiných vězňů; týdně vídal jejího manžela a&#160;přinášel jí přímo z&#160;jeho rtů poselství plná lásky; někdy jí manžel sám napsal dopis (tyto dopisy však nikdy nedoručoval doktor), jí však nebylo dovoleno, aby mu psala, neboť mezi mnoha přehnanými podezřeními z&#160;úkladů, k&#160;nimž by ve vězení mohlo dojít, byla nejpřehnanější ona podezření, jež označovala za podezřelé ty emigranty, o&#160;kterých se vědělo, že mají přátele za hranicemi nebo trvalé spojení s&#160;cizinou.</p>
			<p class="MLP_text ParaOverride-1">Nový doktorův život byl nepochybně pln nepokojných starostí; ale bystrý pan Lorry viděl, že dává doktorovi i&#160;jakousi novou hrdost, jež je mu oporou. V&#160;této hrdosti nebylo nic nepatřičného; byla zcela přirozená a&#160;ctnostná; avšak pohlížel na ni jako na něco velmi zvláštního. Doktor věděl, že v&#160;mysli dceřině i&#160;přítelově bylo až do této doby jeho věznění spjato s&#160;jeho osobním utrpením, strádáním a&#160;slabostí. Když se však toto nyní změnilo, když nyní věděl, že mu dávné utrpení dalo sílu, ke které oba vzhlíželi očekávajíce, že vrátí Charlesovi bezpečnost i&#160;svobodu, tolik mu tato změna dodala mysli, že se ujal vedení i&#160;řízení a&#160;žádal na nich jako na slabých, aby svěřili všechno jemu, silnému. Dřívější vztah mezi ním a&#160;Lucií se změnil v&#160;pravý opak, ale ovšem jen tak, jak jej mohla změnit nejsilnější vděčnost a&#160;láska, neboť nemohl být hrdý na nic jiného než na to, že poslouží té, která mu tolik již posloužila. „Všechno je to tak zvláštní,“ myslil si pan Lorry ve své láskyplné prozíravosti, „ale všechno zcela přirozené a&#160;správné; jen se ujměte vedení, drahý příteli, a&#160;veďte dál; nikdo jiný by nemohl vést lépe.“</p>
			<p class="MLP_text ParaOverride-1">Přestože se však doktor usilovně a&#160;vytrvale snažil dostat Charlese Darnaye na svobodu nebo alespoň před soud, proud událostí byl na něj v&#160;té době příliš mocný a&#160;rychlý. Nastalo nové období; král byl souzen, odsouzen a&#160;popraven; Republika volnosti, rovnosti, bratrství nebo smrti vyhlásila boj za vítězství nebo smrt proti celému světu ve zbrani; z&#160;velikých věží chrámu Notre Dame vlála ve dne v&#160;noci černá vlajka; tři sta tisíc mužů, povolaných povstat proti tyranům země, povstalo ze všech nejrůznějších končin Francie, jako by byly bývaly rozsety do všech stran dračí zuby, jež nyní dávaly úrodu právě tak na horách jako na rovinách, na skalách, v&#160;kamení, v&#160;náplavech bláta, pod jižní modrou oblohou i&#160;pod severními mraky, na pahorcích i&#160;v&#160;lesích, na vinicích i&#160;v&#160;olivových hájích, v&#160;pokosené trávě i&#160;na obilních strništích, podél úrodných břehů širokých řek i&#160;na písku mořského pobřeží. Jak by se byla mohla soukromá starostlivost postavit proti potopě Prvního roku svobody&#160;– proti potopě, jež stoupala zdola, jež nepadala shůry, a&#160;v&#160;dobách, kdy okna nebes byla uzavřena, nikoli otevřena!</p>
			<p class="MLP_text ParaOverride-1">Nebylo oddechu, nebylo slitování, nebylo míru, nebylo ochablých odmlk, čas se neměřil. Přestože se dny a&#160;noci střídaly právě tak pravidelně jako v&#160;samém mládí všeho času, kdy večer a&#160;jitro ohraničily první den, jiné míry času nebylo. Smysl pro čas se ztratil v&#160;bouřlivé horečce národa, jak se to stává v&#160;horečce chorému. V&#160;tomto okamžiku, přerušiv nepřirozené ticho celého města, ukázal kat lidem hlavu královu&#160;– a&#160;v&#160;příštím okamžiku, jenž jako by byl nastal takřka ještě týmž dechem, ukázal již hlavu jeho krásné choti, jež prožila ve vězení osm zničujících měsíců vdovství a&#160;bídy, až zešedivěla.</p>
			<p class="MLP_text ParaOverride-1">A&#160;přece, i&#160;když planul tak rychle, byl čas dlouhý, podléhaje podivnému zákonu protikladů, jenž v&#160;takových dobách vždy nabývá vrchu. Revoluční tribunál v&#160;hlavním městě, čtyřicet nebo padesát tisíc revolučních výborů po celé zemi; zákon o&#160;podezřelých, jenž zničil veškerou bezpečnost svobody i&#160;života a&#160;jenž kteréhokoli člověka dobrého a&#160;nevinného vydal na milost i&#160;nemilost kterémukoli člověku zlému a&#160;provinilému; vězení přeplněná lidmi, kteří se nedopustili žádného zločinu a&#160;kteří nemohli dosáhnout toho, aby byli vyslechnuti; toto všechno se stalo ustaveným řádem a&#160;přirozeným uspořádáním věcí, jež po nemnoha týdnech trvání připadalo již jako dávná zvyklost. Nade vše pak jedna ohavná postava začala být všeobecně tak důvěrně známa, jako by ji všichni byli měli před očima od samého stvoření světa&#160;– postava řízné ženské, zvané gilotina.</p>
			<p class="MLP_text ParaOverride-1">Byl to oblíbený námět žertů; byl to nejlepší lék na bolení hlavy; neomylně zabraňovala šedivění vlasů, pleti dávala zvláštní jemnost, byla to národní břitva, holící naprosto hladce, a&#160;kdo gilotinu políbil, ten se podíval okénkem a&#160;kýchl pak do koše. Byl to znak obrození lidského rodu. Nahradil kříž. Její zdrobnělé podoby nosili lidé na prsou, odkud odepjali kříž; klaněli se jí a&#160;věřili v&#160;ni tam, kde kříž popírali.</p>
			<p class="MLP_text ParaOverride-1">Odřízla tolik hlav, že do ruda prosákla krví právě tak jako všechna půda, kterou nejvíc potřísnila. Bylo ji možno rozebrat jako hlavolam pro ďáblovo dítě a&#160;bylo ji zas možno sestavit tam, kde jí bylo třeba. Umlčovala výmluvné, srážela mocné, ničila krásu i&#160;dobrotu. Dvaadvaceti přátelům vysokého veřejného postavení, jednadvaceti živým a&#160;jednomu již mrtvému, srazila jednoho jitra hlavu v&#160;stejném počtu minut. Jméno siláka ze Starého Zákona sestoupilo na hlavního jejího obsluhovatele; takto však ozbrojen byl silnější než jeho jmenovec i&#160;slepější než on a&#160;podvracel sloupy božího chrámu den co den.</p>
			<p class="MLP_text ParaOverride-1">Mezi těmito hrůzami a&#160;v&#160;myšlenkách, jež se z&#160;nich rodily, chodil doktor se vzpřímenou hlavou, důvěřoval ve svou moc, sledoval pečlivě svůj záměr a&#160;nezapochyboval, že se mu nakonec Luciina manžela podaří zachránit. Proud událostí se však valil tak mohutně, odnášel čas tak prudce, že zatím co byl doktor stále tak pln ustálené důvěry, strávil již Charles ve vězení rok a&#160;tři měsíce. Šílenství revoluce nabylo toho prosince již takové ničivosti, že řeky na jihu byly zataraseny těly těch, kteří byli za noci násilně utopeni, a&#160;pod jižním zimním sluncem byli vězňové stříleni v&#160;celých řadách a&#160;seřazeni v&#160;čtverce. Doktor však chodil mezi hrůzami s&#160;hlavou vzpřímenou. Bylo za těch dní v&#160;Paříži málo lidí známějších než on; a&#160;nikdo tu nebyl v&#160;podivnějším postavení. Tichý, lidský, nepostradatelný v&#160;nemocnici právě tak jako ve vězení, užívaje své lékařské dovednosti mezi vrahy právě tak jako mezi oběťmi, byl to člověk od všech odloučený. Když tak obratně vykonával svůj úkol, lišil se svým vzhledem i&#160;svým příběhem vězně v&#160;Bastile od všech ostatních lidí. Nepodezřívali ho, nebyl vyslýchán, jako by byl vskutku býval vzkříšen k&#160;novému životu tehdy před osmnácti lety nebo jako by to byl duch, chodící mezi smrtelníky.</p>
		</div>
</body>
</html>