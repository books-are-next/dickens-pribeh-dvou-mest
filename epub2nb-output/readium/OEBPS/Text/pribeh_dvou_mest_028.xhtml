<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-25</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-25" xml:lang="cs-CZ">
		<div class="Z-kladn--textový-r-meček">
			<p id="_idParaDest-24" class="MLP_uroven2_kapitola ParaOverride-1">Kapitola šestnáctá <br/>Ještě pletení</p>
			<p class="MLP_text_bez1radku ParaOverride-1">Paní Defargeová a&#160;její pan manžel se mírumilovně vraceli domů do nitra čtvrti Saint Antoine, zatím co nepatrný človíček v&#160;modré čepici namáhavě kráčel temnotou, prachem a&#160;dlouhými mílemi alejí podél silnic a&#160;pohyboval se tak zvolna v&#160;tom směru kompasu, kde zámek pana markýze, nyní pohřbeného, naslouchal šepotu stromoví. Kamenné tváře měly teď tolik volnosti a&#160;času naslouchat stromům a&#160;kašně, až těm nemnoha vesnickým otrhancům, kteří, hledajíce byliny k&#160;snědku a&#160;chrastí na podpal, zabloudili do blízkosti dlážděného nádvoří a&#160;schodišť k&#160;terase, připadalo v&#160;jejich vyhladovělé představivosti, že se výraz těch tváří změnil. Ve vsi se udržovala při životě pověst&#160;– a&#160;žila právě tak uboze a&#160;chatrně jako sami vesničané&#160;– že když dýka nalezla svůj cíl, změnil se pyšný výraz tváří ve výraz hněvu a&#160;bolesti, a&#160;když se pak čtyřicet stop nad kašnou klátila ona postava, opět se tváře změnily a&#160;nabyly výrazu krutého uspokojení, že pomsta byla vykonána, kterýžto výraz už na nich navždy setrvá. Na kamenné tváři nad velikým oknem ložnice, kde se stala vražda, objevily se ve vytesaném nose dva jemné zářezy, které teď všichni rozeznávali, ale nikdo se nepamatoval, že by tam byly bývaly už dříve; zřídka se stalo, že dva tři otrhaní venkované odběhli z&#160;hloučku, aby se spěšně podívali na zkamenělého pana markýze, ale kostnatý prst k&#160;němu ani minutku neukazoval a&#160;již se všichni dali na útěk k&#160;mechu a&#160;listí jako zajíci&#160;– tvorové mnohem šťastnější, neboť tu nalézali obživu.</p>
			<p class="MLP_text ParaOverride-1">Zámek i&#160;chatrč, kamenná tvář i&#160;klátící se postava, rudá skvrna na kamenné podlaze i&#160;čistá voda ve vesnické kašně&#160;– tisíce měřic půdy&#160;– celá francouzská provincie&#160;– sama celá Francie&#160;– to vše tu leželo pod noční oblohou soustředěno do tenkého proužku síly vlasu. Tak je celý svět s&#160;veškerou svou velikostí i&#160;malostí soustředěn do blikající hvězdy. A&#160;jako už může pouhá lidská učenost rozložit paprsek světla a&#160;rozebrat jeho vlastnosti, tak může jemnější chápavost vyčíst v&#160;nebohé záři tohoto našeho světa každou myšlenku i&#160;každý čin, každou neřest i&#160;každou ctnost všech rozumem nadaných bytostí na něm.</p>
			<p class="MLP_text ParaOverride-1">Manželé Defargeovi se přikodrcali pod září hvězd na nájemné káře k&#160;oné pařížské bráně, kudy vedla jejich cesta. Jako obvykle se tu zastavili u&#160;hraniční strážnice a&#160;jako obvykle se vyrojily svítilny, aby nastalo dotazování a&#160;prohlížení. Pan Defarge sestoupil, neboť tu znal jednoho nebo dva vojáky a&#160;také jakéhosi muže od policie. S&#160;tímto mužem se znal důvěrně a&#160;s&#160;láskou se objali.</p>
			<p class="MLP_text ParaOverride-1">Když čtvrt Saint Antoine vzala opět Defargeovy pod svá podmračná křídla a&#160;když, sestoupivše nedaleko hranic této čtvrti, šli dál pěšky černým blátem a&#160;smetím zdejších ulic, zeptala se paní Defargeová manžela:</p>
			<p class="MLP_text ParaOverride-1">„Tak co, příteli, co ti říkal Jacques od policie?“</p>
			<p class="MLP_text ParaOverride-1">„Řekl mi toho dnes velmi málo, ale bylo to všechno, co věděl. Poslali do naší čtvrti nového špeha. Pokud může soudit, je jich patrně víc, ale o&#160;jednom ví jistě.“</p>
			<p class="MLP_text ParaOverride-1">„Tak tedy dobrá!“ pravila paní Defargeová, zvedajíc obočí s&#160;výrazem chladně obchodnickým. „Musíme ho dát do seznamu. Jak se ten člověk jmenuje?“</p>
			<p class="MLP_text ParaOverride-1">„Je to Angličan.“</p>
			<p class="MLP_text ParaOverride-1">„Tím lépe. A&#160;jméno?“</p>
			<p class="MLP_text ParaOverride-1">„Barsad,“ vyslovil to Defarge po francouzsku. Ale hned pak jméno s&#160;dokonalou přesností slabikoval, neboť si byl dal velmi záležet, aby je slyšel správně.</p>
			<p class="MLP_text ParaOverride-1">„Barsad,“ opakovala paní Defargeová. „Dobře. A&#160;křestní jméno?“</p>
			<p class="MLP_text ParaOverride-1">„John.“</p>
			<p class="MLP_text ParaOverride-1">„John Barsad,“ opakovala paní Defargeová, když si to napřed potichu řekla. „Dobře. A&#160;ví se něco o&#160;tom, jak vypadá?“</p>
			<p class="MLP_text ParaOverride-1">„Je mu asi čtyřicet let; vysoký je asi pět stop a&#160;devět palců; vlasy má černé; pleť má snědou; celkem je docela hezký, oči má černé, tvář hubenou, protáhlou a&#160;pobledlou; nos má orlí, ne však přímý, neboť je podivně přiohnut k&#160;levé straně tváře, a&#160;proto vypadá podle.“</p>
			<p class="MLP_text ParaOverride-1">„Na mou duši, jako bych ho viděla před sebou!“ zasmála se paní Defargeová. „Zítra ho dám do seznamu.“</p>
			<p class="MLP_text ParaOverride-1">Vstoupili do vinárny, jež byla zavřena (neboť byla už půlnoc), a&#160;paní Defargeová se okamžitě posadila na svoje místo za pultem, jala se počítat drobné peníze, které se nashromáždily za její nepřítomnosti, přezkoušela zásobu vína, prohlédla zápisy v&#160;knize, sama tam něco zapsala a&#160;důkladně přepočítala všechno, co jí odevzdal sluha, kterého pak konečně poslala spát. Potom znovu vysypala peníze z&#160;misky a&#160;začala je na noc zavazovat do svého šátku, vytvářejíc z&#160;něho jakýsi řetěz oddělených uzlíků. Celou tu dobu chodil Defarge s&#160;dýmkou v&#160;ústech sem a&#160;tam, s&#160;tichou spokojeností se jí obdivoval, ale do ničeho se nemísil; pokud jde ostatně o&#160;obchodní a&#160;domácí záležitosti, chodil takto sem a&#160;tam po celý život.</p>
			<p class="MLP_text ParaOverride-1">Noc byla horká a&#160;vinárna, ze všech stran zavřená a&#160;obklopená sousedstvím tak nečistým, byla plna zápachu. Čich pana Defargea nikterak nebyl příliš jemný, avšak víno vydávalo zápach silnější než kdy jindy a&#160;právě tak silně zapáchala i&#160;zásoba rumu, pálenky a&#160;anýzovky. Když odkládal dokouřenou dýmku, odfoukl od sebe mohutným oddechnutím celou tu směs zápachů.</p>
			<p class="MLP_text ParaOverride-1">„Jsi unaven,“ pravila paní Defargeová, zvednuvši oči od uzlíků, které zavazovala. „Jsou tu jen výpary jako vždycky.“</p>
			<p class="MLP_text ParaOverride-1">„Trochu jsem unaven,“ přiznal manžel.</p>
			<p class="MLP_text ParaOverride-1">„Jsi taky trochu sklíčen,“ pravila jeho paní, jejíž bystré oči se pozorně soustřeďovaly na počítání, ale občas maličko pohlédly i&#160;na něj. „Ach, vy muži, vy muži!“</p>
			<p class="MLP_text ParaOverride-1">„Co tě napadá!“ začal Defarge.</p>
			<p class="MLP_text ParaOverride-1">„Co tě napadá!“ opakovala jeho paní a&#160;s&#160;rozhodností potřásla hlavou. „Co tě napadá! Jsi dnes večer pokleslý na duchu, to mě napadá, můj milý!“</p>
			<p class="MLP_text ParaOverride-1">„Opravdu,“ pravil Defarge, jako by mu násilím trhali myšlenku z&#160;prsou, „trvá to už příliš dlouho.“</p>
			<p class="MLP_text ParaOverride-1">„Trvá to už příliš dlouho,“ opakovala jeho žena, „a kdy to netrvá dlouho? Pomsta a&#160;odplata trvá vždycky dlouho, to už je zákon.“</p>
			<p class="MLP_text ParaOverride-1">„Netrvá to dlouho, když někoho zasáhne blesk,“ pravil Defarge.</p>
			<p class="MLP_text ParaOverride-1">„Jak dlouho to trvá,“ tázala se paní Defargeová klidně, „přichystat blesk a&#160;nashromáždit k&#160;němu sílu? Řekni sám.“</p>
			<p class="MLP_text ParaOverride-1">Defarge zvedl zamyšleně hlavu, jako by i&#160;na tomhle něco bylo.</p>
			<p class="MLP_text ParaOverride-1">„Netrvá to dlouho,“ pravila jeho paní, „když zemětřesení polkne celé město. Dobrá! Ale řekni, jak dlouho trvá přichystat zemětřesení!“</p>
			<p class="MLP_text ParaOverride-1">„Patrně hodně dlouho,“ pravil Defarge.</p>
			<p class="MLP_text ParaOverride-1">„Ale když je přichystáno, začne a&#160;všechno rozdrtí na kousky. Zatím se stále chystá, i&#160;když nic není vidět ani slyšet. Tím se utěš. A&#160;nezapomínej na to.“</p>
			<p class="MLP_text ParaOverride-1">Utahovala uzel a&#160;oči jí přitom zaplanuly, jako by rdousila nepřítele.</p>
			<p class="MLP_text ParaOverride-1">„Říkám ti,“ pravila paní Defargeová, napřahujíc pravici, aby dala svým slovům důraz, „že i&#160;když to trvá dlouho, je to již na cestě a&#160;blíží se to. Říkám ti, že to nikdy neustupuje zpět a&#160;nikdy se to nezastavuje. Říkám ti, že se to ustavičně přibližuje. Jen se rozhlédni kolem a&#160;pomysli, jak žijí všichni ti lidé, které známe, jen pomysli na tváře všech těch lidí, na všechen jejich hněv, na všechnu nespokojenost, kterou jacquerie<span class="CharOverride-1"><span id="footnote-001-backlink"><a class="_idFootnoteLink _idGenColorInherit" href="../Text/pribeh_dvou_mest_028.xhtml#footnote-001">2</a></span></span> uvádí hodinu co hodinu s&#160;větší jistotností v&#160;pohotovost. Což to tak může trvat? Jsi mi k&#160;smíchu!“</p>
			<p class="MLP_text ParaOverride-1">„Statečná moje ženo,“ pravil Defarge a&#160;stál tam před ní s&#160;hlavou trochu skloněnou, s&#160;rukama stisknutýma za zády jako učenlivý a&#160;pozorný žák před učitelem svého náboženství, „o tom všem nepochybuji. Ale trvá to už tak dlouho a&#160;je možné&#160;– víš sama dobře, má ženo, že je to možné&#160;– že se to nestane, dokud budeme živi.“</p>
			<p class="MLP_text ParaOverride-1">„Dobrá. A&#160;co má být?“ zeptala se jeho paní, zadrhujíc další uzel, jako by škrtila dalšího nepřítele.</p>
			<p class="MLP_text ParaOverride-1">„Co má být!“ pravil Defarge, pokrčiv rameny napůl z&#160;lítosti, zpola na omluvu. „Nespatříme vítězství!“</p>
			<p class="MLP_text ParaOverride-1">„Ale bude pak jisto, že jsme k&#160;němu pomohli,“ odpověděla jeho paní, napřahujíc důrazně ruku. „Nic z&#160;toho, co děláme, není nadarmo. Z&#160;celé duše věřím, že ještě zažijeme vítězství. I&#160;kdybychom se ho však nedožili, i&#160;kdybych určitě věděla, že se ho nedožijeme, ukaž mi hrdlo kteréhokoli šlechtického tyrana a&#160;já je&#160;–&#160;–“</p>
			<p class="MLP_text ParaOverride-1">Paní Defargeová se zuby pevně stisknutými strašlivě zadrhla uzel.</p>
			<p class="MLP_text ParaOverride-1">„Zadrž!“ zvolal Defarge, když byl poněkud zčervenal, jako by byl býval obviněn ze zbabělosti. „Moje milá, mě taky nic nemůže zastavit!“</p>
			<p class="MLP_text ParaOverride-1">„Ano! Ale tvoje slabost je, že musíš občas vidět svou oběť a&#160;svou příležitost, abys neochaboval. Zachovej si odvahu i&#160;bez toho. Až přijde čas, pak pusť tygra i&#160;ďábla ze řetězu; ale dokud čas nenastal, drž tygra i&#160;ďábla na řetězu&#160;– ať je nikdo nevidí&#160;– ať jsou však připraveni.“</p>
			<p class="MLP_text ParaOverride-1">Paní Defargeová dala důraz této závěrečné radě tím, že udeřila řetězem obtížených uzlíků o&#160;pult, jako by jej chtěla rozpoltit, vzala pak slavnostně těžký šátek pod paži a&#160;pravila, že je čas jít spát.</p>
			<p class="MLP_text ParaOverride-1">Poledne příštího dne zastihlo tuto podivuhodnou ženu ve vinárně na jejím obvyklém místě, jak vytrvale plete. Nablízku vedle sebe měla položenu růži, a&#160;když tu a&#160;tam pohlédla na květ, nikterak to neporušovalo její obvyklý zamyšlený výraz. Bylo tu porůznu kolem několik málo zákazníků, někteří pili, jiní nepili, někteří stáli a&#160;jiní seděli. Den byl velmi horký a&#160;roje much, jež na svých zvědavých a&#160;dobrodružných výpravách zalétaly až do lepkavých sklenic poblíž paní Defargeové, padaly mrtvy na jejich dno. Jejich skon naprosto nepůsobil na ostatní mouchy, poletující venku, jež zcela klidně nahlížely k&#160;nim tam dolů (jako by samy byly slony nebo něčím podobně vzdáleným), až je pak potkal týž osud. Jak podivně neopatrné jsou mouchy! U&#160;královského dvora uvažovali toho slunného letního dne asi právě tak málo.</p>
			<p class="MLP_text ParaOverride-1">Postava vstoupivší do dveří vrhla stín na paní Defargeovou, jež si okamžitě pomyslila, že je to patrně někdo nový. Odložila pletení a&#160;dříve, než pohlédla na postavu, začala si zastrkovat růži do čepce na hlavě.</p>
			<p class="MLP_text ParaOverride-1">Bylo to zvláštní. Jakmile paní Defargeová vzala růži do ruky, zákazníci přestali hovořit a&#160;začali se postupně vytrácet ven z&#160;vinárny.</p>
			<p class="MLP_text ParaOverride-1">„Dobrý den, paní,“ pravil nový příchozí.</p>
			<p class="MLP_text ParaOverride-1">„Dobrý den, pane.“</p>
			<p class="MLP_text ParaOverride-1">Toto řekla nahlas, ale dodala pak sama k&#160;sobě, když opět začala plést: „Hle! Dobrý den, výška asi pět stop a&#160;devět palců, černé vlasy, celkem hezký zevnějšek, snědá pleť, tmavé oči, protáhlý, hubený a&#160;pobledlý obličej, orlí nos, avšak nikoli rovný, nýbrž podivně přiohnutý k&#160;levé straně tváře, což působí, že ta tvář má podlý výraz! Dobrý den tomu všemu dohromady!“</p>
			<p class="MLP_text ParaOverride-1">„Dejte mi laskavě skleničku starého koňaku a&#160;doušek čerstvé studené vody.“</p>
			<p class="MLP_text ParaOverride-1">Paní zdvořile vyhověla.</p>
			<p class="MLP_text ParaOverride-1">„To je skvělý koňak, paní!“</p>
			<p class="MLP_text ParaOverride-1">To bylo po prvé, co někdo vzdal tomu koňaku takovou poctu, a&#160;paní Defargeová věděla dost o&#160;jeho původu, aby si pomyslila svoje. Přece však pravila, že se koňak cítí polichocen, a&#160;opět se dala do pletení. Host sledoval po několik okamžiků její prsty a&#160;pak využil příležitosti, aby se rozhlédl po celé místnosti.</p>
			<p class="MLP_text ParaOverride-1">„Pletete velmi obratně, paní.“</p>
			<p class="MLP_text ParaOverride-1">„Už jsem tomu zvykla.“</p>
			<p class="MLP_text ParaOverride-1">„A&#160;jaký je to hezký vzorek!“</p>
			<p class="MLP_text ParaOverride-1">„Myslíte?“ pravila paní Defargeová, vzhlížejíc k&#160;němu s&#160;úsměvem.</p>
			<p class="MLP_text ParaOverride-1">„Samozřejmě. Smím se zeptat, k&#160;čemu to je?“</p>
			<p class="MLP_text ParaOverride-1">„Pro ukrácení dlouhé chvíle,“ pravila paní, dosud k&#160;němu vzhlížejíc s&#160;úsměvem, zatím co její prsty obratně pletly.</p>
			<p class="MLP_text ParaOverride-1">„Ničemu to tedy nebude sloužit?“</p>
			<p class="MLP_text ParaOverride-1">„To ještě nevím. Jednou mi to možná k&#160;něčemu poslouží. Jestli se to podaří,“ pravila paní, nabrala dech a&#160;zakývala hlavou s&#160;jakousi hrozivou koketností, „k něčemu to už poslouží!“</p>
			<p class="MLP_text ParaOverride-1">Bylo to pozoruhodné; ale vkus lidí ze čtvrti Saint Antoine nesnášel zřejmě růži na čepci paní Defargeové. Jeden za druhým vešli dva muži a&#160;chystali se již objednat si nápoj, když tu se, spatřivše onu novinku, zakoktali, předstírali, že hledají nějakého přítele, který tu nebyl, a&#160;opět vyšli. Z&#160;těch, kteří zde byli, když vešel onen host, nezůstal už ani jediný. Všichni se vytratili. Špeh otvíral široce oči, ale žádné podezřelé znamení nespatřil. Odloudali se jako lidé podlomení chudobou, chovali se přitom, jako by neměli cíle, jako by tu byli jen náhodou; bylo to zcela přirozené a&#160;z&#160;ničeho je nebylo možno obvinit.</p>
			<p class="MLP_text ParaOverride-1">„JOHN,“ pomyslila si paní Defargeová, zatím co její pletoucí prsty posunovaly zvolna práci v&#160;rukou a&#160;zatím co se dívala na cizince. „Jen tu zůstaň ještě chvilku, a&#160;než odejdeš, upletu i&#160;BARSAD.“</p>
			<p class="MLP_text ParaOverride-1">„Vy máte manžela, paní?“</p>
			<p class="MLP_text ParaOverride-1">„Mám.“</p>
			<p class="MLP_text ParaOverride-1">„Děti?“</p>
			<p class="MLP_text ParaOverride-1">„Děti nemám.“</p>
			<p class="MLP_text ParaOverride-1">„Obchody jdou, zdá se, špatně?“</p>
			<p class="MLP_text ParaOverride-1">„Velmi špatně; lidé jsou tak chudí.“</p>
			<p class="MLP_text ParaOverride-1">„Ach, ti nešťastní, ubozí lidé! Jsou tak utlačováni&#160;– jak vy říkáte.“</p>
			<p class="MLP_text ParaOverride-1">„Jak vy říkáte,“ opravila jej a&#160;obratně připletla do jeho jména ještě něco navíc, co mu nevěstilo nic dobrého.</p>
			<p class="MLP_text ParaOverride-1">„Promiňte; samozřejmě jsem to řekl já, ale vy si to přirozeně myslíte. Nepochybně.“</p>
			<p class="MLP_text ParaOverride-1">„Já že myslím?“ řekla na to hlasitěji paní Defargeová. „Já a&#160;můj manžel máme co dělat, abychom udrželi tuhle vinárnu v&#160;provozu, myslit nemáme čas. Myslíme jen na to, jak se uživit. Na to myslíme a&#160;dá nám to od rána do noci dost myšlení, i&#160;když si nezatěžujeme hlavy nějakým přemýšlením o&#160;tom, jak žijí jiní. Já že bych myslila na jiné? Ani mě nenapadne.“</p>
			<p class="MLP_text ParaOverride-1">Špeh, jenž tu byl proto, aby posbíral jakékoli drobty, které tu najde nebo sám nadrobí, naprosto nedal na své podlé tváři znát zklamání, nýbrž stál tu s&#160;dvorností pomlouvače, loktem se opíral o&#160;pult paní Defargeové a&#160;chvílemi usrkoval koňaku.</p>
			<p class="MLP_text ParaOverride-1">„Byla to zlá věc, paní, když popravili toho Gasparda. Ach, ubohý Gaspard!“ A&#160;velmi soucitně si povzdychl.</p>
			<p class="MLP_text ParaOverride-1">„Na mou duši,“ řekla na to paní chladně a&#160;ledabyle, „když někdo dělá nožem takové věci, musí za to zaplatit. Věděl předem, co ho ten přepych bude stát; zaplatil to.“</p>
			<p class="MLP_text ParaOverride-1">„Myslím si,“ pravil špeh, sníživ hlas tak, aby to vyzývalo k&#160;důvěrnosti, a&#160;vyjadřuje všemi svaly své prohnané tváře uraženou revolucionářskou citlivost, „myslím si, že tady v&#160;tom okolí mají lidé s&#160;tím ubožákem hněvivý soucit, že je to pravda? Jen mezi námi.“</p>
			<p class="MLP_text ParaOverride-1">„Myslíte, že mají?“ zeptala se paní bezvýrazně.</p>
			<p class="MLP_text ParaOverride-1">„A&#160;ne snad?“</p>
			<p class="MLP_text ParaOverride-1">„– Tady je můj manžel!“ pravila paní Defargeová.</p>
			<p class="MLP_text ParaOverride-1">Jakmile vstoupil vinárník do dveří, špeh se dotkl na pozdrav svého klobouku a&#160;pravil s&#160;vemlouvavým úsměvem: „Dobrý den, Jacquesi!“ Defarge se zarazil a&#160;zahleděl se na něj.</p>
			<p class="MLP_text ParaOverride-1">„Dobrý den, Jacquesi!“ opakoval špeh nikoli už tak sebejistě a&#160;jeho úsměv nebyl už před upřeným pohledem tak samozřejmý.</p>
			<p class="MLP_text ParaOverride-1">„Mýlíte se, pane,“ pravil vinárník. „S&#160;někým jste si mě spletl. Tak se nejmenuji. Jsem Ernest Defarge.“</p>
			<p class="MLP_text ParaOverride-1">„To nevadí,“ pravil špeh lhostejně, avšak vyveden z&#160;míry. „Dobrý den!“</p>
			<p class="MLP_text ParaOverride-1">„Dobrý den!“ odpověděl Defarge úsečně.</p>
			<p class="MLP_text ParaOverride-1">„Říkal jsem právě vaší paní, s&#160;kterou mi bylo potěšením trochu si pohovořit, než jste přišel, že tady ve čtvrti Saint Antoine pociťují lidé hněvivý soucit&#160;– a&#160;není se co divit!&#160;– s&#160;nešťastným osudem ubohého Gasparda.“</p>
			<p class="MLP_text ParaOverride-1">„Nikdo mi nic takového neříkal,“ pravil Defarge a&#160;potřásl hlavou. „Nic o&#160;tom nevím.“</p>
			<p class="MLP_text ParaOverride-1">Když to řekl, prošel za pult a&#160;zůstal tam stát s&#160;rukou opřenou o&#160;opěradlo židle, na níž seděla jeho choť, pohlížeje přes tuto hradbu na člověka, jemuž oba byli protivníky a&#160;kterého by byli oba s&#160;radostí zastřelili.</p>
			<p class="MLP_text ParaOverride-1">Špeh, uvyklý svému povolání, tvářil se dál, jako by neuměl do pěti počítat, vypil do dna skleničku koňaku, usrkl vody a&#160;požádal o&#160;další skleničku koňaku. Paní Defargeová mu nalila, dala se pak opět do pletení a&#160;pobrukovala si nad prací jakýsi popěvek.</p>
			<p class="MLP_text ParaOverride-1">„Pozoruji, že tyhle končiny výborně znáte, dokonce lépe než já,“ pravil Defarge.</p>
			<p class="MLP_text ParaOverride-1">„Naprosto ne, ale doufám to zde poznat víc. Hluboce se zajímám o&#160;zdejší ubohé obyvatele.“</p>
			<p class="MLP_text ParaOverride-1">„Hleďme,“ zamumlal Defarge.</p>
			<p class="MLP_text ParaOverride-1">„Když tak mám potěšení s&#160;vámi mluvit, pane Defarge,“ pokračoval špeh, „připomíná mi to, že vím o&#160;zajímavých věcech, které se vás týkají.“</p>
			<p class="MLP_text ParaOverride-1">„Skutečně?“ pravil Defarge velmi lhostejně.</p>
			<p class="MLP_text ParaOverride-1">„Ano, skutečně. Když byl propuštěn doktor Manette, vím, že jste se ho jako jeho bývalý sluha ujal. Dopravili ho k&#160;vám. Pozorujete, že toho vím o&#160;těch věcech dost?“</p>
			<p class="MLP_text ParaOverride-1">„Tak to opravdu bylo,“ pravil Defarge. Jeho žena, jež si potichu prozpěvovala a&#160;pletla, dala mu náhodným dotykem lokte na srozuměnou, že bude lépe, jestliže odpoví, avšak jen velmi stručně.</p>
			<p class="MLP_text ParaOverride-1">„A&#160;právě k&#160;vám přišla jeho dcera,“ hovořil špeh, „provázena úpravným pánem v&#160;hnědých šatech&#160;– jak jen se jmenuje&#160;– má takovou malou paruku&#160;– Lorry&#160;– z&#160;Tellsonovy banky&#160;– a&#160;vyzvedla si ho z&#160;vaší péče, aby s&#160;ním odjela do Anglie.“</p>
			<p class="MLP_text ParaOverride-1">„Tak to bylo,“ opakoval Defarge.</p>
			<p class="MLP_text ParaOverride-1">„Jsou to velmi zajímavé vzpomínky,“ pravil špeh. „Poznal jsem doktora Manetta a&#160;jeho dceru v&#160;Anglii.“</p>
			<p class="MLP_text ParaOverride-1">„Skutečně?“ pravil Defarge.</p>
			<p class="MLP_text ParaOverride-1">„Vy už teď o&#160;nich příliš často neslýcháte?“ tázal se špeh. </p>
			<p class="MLP_text ParaOverride-1">„Ne,“ pravil Defarge.</p>
			<p class="MLP_text ParaOverride-1">„Abych pravdu řekla,“ vložila se do toho paní, vzhlédnuvši od práce a&#160;přerušivši písničku, „vůbec o&#160;nich neslýcháme. Dostali jsme zprávu, že šťastně dojeli, pak snad ještě jeden nebo dva dopisy; ale pak zas začali žít po svém&#160;– my taky žili po svém&#160;– a&#160;už jsme si nepsali.“</p>
			<p class="MLP_text ParaOverride-1">„Tak už to je, paní,“ řekl špeh. „Bude se vdávat.“</p>
			<p class="MLP_text ParaOverride-1">„Teprve bude?“ pravila paní. „Byla dost hezká na to, aby byla už dávno provdána. Vy Angličani mi připadáte tak chladní.“</p>
			<p class="MLP_text ParaOverride-1">„Vy tedy víte, že jsem Angličan.“</p>
			<p class="MLP_text ParaOverride-1">„Pozoruji, že váš jazyk je anglický,“ řekla na to paní Defargeová, „a myslím si, že jaký je jazyk, takový je i&#160;celý člověk.“ Nepřijal to jako poklonu, že byl poznán, ale přijal to, jak uměl nejlépe, a&#160;odbyl to smíchem. Když dopil koňak do dna, řekl ještě:</p>
			<p class="MLP_text ParaOverride-1">„Ano, slečna Manettová se bude vdávat. Ale ne za Angličana, nýbrž za člověka, který je právě tak jako ona původem Francouz. A&#160;když už mluvíme o&#160;Gaspardovi (Ach, ubohý Gaspard! Bylo to kruté, tak kruté!), je zajímavé, že se provdá za synovce toho markýze, pro nějž se Gaspard dostal tak hrozně vysoko; jinými slovy, provdá se za nynějšího markýze. Ale žije tam v&#160;Anglii nepoznán, tam to není žádný markýz, nýbrž pan Charles Darnay. Rodina ze strany jeho matky se jmenuje D’Aulnais.“</p>
			<p class="MLP_text ParaOverride-1">Paní Defargeová pletla klidně dál, ale na jejího manžela zpráva účinkovala zcela očividně. Ať tam za pultem dělal co dělal, ať škrtal zápalkou a&#160;zapaloval si dýmku, bylo vidět, že je znepokojen, a&#160;ruka se mu chvěla. Špeh by nebyl býval žádným špehem, kdyby to nebyl zpozoroval a&#160;kdyby si to nebyl zaznamenal do paměti.</p>
			<p class="MLP_text ParaOverride-1">Když dosáhl aspoň tohoto úlovku, ať už cokoli dokazoval nebo ať měl hodnotu jakoukoli, a&#160;když nepřicházel žádný zákazník, aby mu pomohl k&#160;úlovku dalšímu, špeh zaplatil, rozloučil se, a&#160;než odešel, zdvořile se vyjádřil, že doufá pana a&#160;paní Defargeovy brzy zas spatřit. Po jeho odchodu do ulic čtvrti Saint Antoine zůstali manželé několik minut přesně na těch místech, kde byli, a&#160;to pro případ, že by se vrátil.</p>
			<p class="MLP_text ParaOverride-1">„Může to vůbec být pravda,“ pravil Defarge potichu, shlížeje na svou ženu, jak tam stál opřen o&#160;opěradlo její židle a&#160;kouřil, „co nám tu říkal o&#160;slečně Manettové?“</p>
			<p class="MLP_text ParaOverride-1">„Poněvadž to říkal právě on,“ odpověděla paní, zvedajíc maličko obočí, „je to patrně lež. Ale pravda to může být.“</p>
			<p class="MLP_text ParaOverride-1">„Jestli to&#160;–“ začal Defarge a&#160;zarazil se.</p>
			<p class="MLP_text ParaOverride-1">„Co jestli?“ tázala se jeho žena.</p>
			<p class="MLP_text ParaOverride-1">„– Jestli to přijde, abychom to ještě za našich životů viděli zvítězit&#160;– pak pro její dobro doufám, že osud dá, aby její manžel zůstal mimo Francii.“</p>
			<p class="MLP_text ParaOverride-1">„Osud zavede jejího manžela tam, kam bude muset jít,“ pravila paní Defargeová s&#160;obvyklým klidem, „a skoncuje to s&#160;ním tam, kde to skoncuje. Nic víc o&#160;tom nevím.“</p>
			<p class="MLP_text ParaOverride-1">„Ale je to tak podivné&#160;– což to opravdu není aspoň v&#160;téhle chvíli podivné&#160;–“ hovořil Defarge jaksi naléhavě k&#160;ženě, aby ji přiměl připustit to, „že po všem tom, jak máme rádi jejího otce i&#160;ji, musí být jméno jejího manžela dáno do klatby a&#160;tvou rukou zaznamenáno hned vedle jména toho hnusného psa, co právě odešel?“</p>
			<p class="MLP_text ParaOverride-1">„Až to přijde, stanou se věci ještě podivnější,“ odpověděla paní. „Pro jistotu je zde zaznamenám oba a&#160;oba tu budou po zásluze; to je všechno.“</p>
			<p class="MLP_text ParaOverride-1">Jakmile to dořekla, odložila pletení a&#160;vytáhla opět růži ze šátku, který měla omotán kolem hlavy. Buď obyvatelé čtvrti Saint Antoine vytušili, že ozdoba, která se jim nelíbila, je už pryč, nebo byli na stráži čekajíce, až zmizí; ať už tomu bylo jakkoli, nabyli brzy nato odvahy zase vejít a&#160;vinárna pak měla opět svůj obvyklý vzhled.</p>
			<p class="MLP_text ParaOverride-1">Večer, kdy celá čtvrt Saint Antoine vycházela ven, posedávala na schodech před dveřmi a&#160;na přepážkách oken, kdy hloučky postávaly na nárožích špinavých ulic a&#160;dvorů, aby se nadýchaly trochu vzduchu, chodívala paní Defargeová se svou prací v&#160;rukou z&#160;místa na místo a&#160;od hloučku k&#160;hloučku jako misionářka&#160;– a&#160;bylo tu mnoho jí podobných&#160;– jaké kéž svět už nikdy pro svoje dobro nerodí! Všechny ty ženy pletly. Pletly bezcenné věci, ale ta mechanická práce, to byla mechanická náhrada za jídlo a&#160;pití; ruce se pohybovaly místo čelistí a&#160;zažívacího ústrojí; kdyby byly kostnaté prsty ustaly v&#160;pohybu, byly by žaludky mnohem ostřeji pocítily hlad.</p>
			<p class="MLP_text ParaOverride-1">Jakmile však pracovaly prsty, oživly i&#160;oči a&#160;oživly i&#160;myšlenky. Jak tu paní Defargeová kráčela od hloučku k&#160;hloučku, prsty, oči i&#160;myšlenky byly náhle bystřejší a&#160;horlivější ve všech skupinkách žen, s&#160;nimiž promluvila a&#160;od kterých zas odcházela.</p>
			<p class="MLP_text ParaOverride-1">Její manžel kouřil u&#160;dveří vinárny a&#160;díval se za ní s&#160;obdivem. „Veliká žena,“ říkal si, „silná žena, velkorysá žena, strašlivě velkorysá!“</p>
			<p class="MLP_text ParaOverride-1">Setmělo se a&#160;bylo pak slyšet údery kostelních zvonů a&#160;vzdálené bubnování vojenských bubnů na nádvoří královského paláce a&#160;ženy pletly a&#160;pletly. Obklopila je tma. A&#160;právě tak jistotně se přibližovala i&#160;jiná temnota, kdy zvony, dosud vesele zvonící na mnoha věžích nad celou Francií, budou přetaveny v&#160;hromující děla, a&#160;kdy vojenské bubny budou bubnovat, aby přehlušily nešťastný hlas, jenž je této noci ještě právě tak všemocný jako hlas moci a&#160;dostatku, volnosti a&#160;života. Tak se to již shlukovalo kolem těch žen, jež tu seděly a&#160;pletly, ustavičně pletly, že jim připadalo, jako by se samy již shlukovaly kolem lešení, dosud nepostaveného, kde budou jednou sedět a&#160;plést, ustavičně plést a&#160;počítat padající hlavy.</p>
			<hr class="HorizontalRule-1"/>
			<div class="_idFootnotes">
				<div id="footnote-001" class="_idFootnote">
					<p class="MLP_pozn_pod_carou ParaOverride-2"><a class="_idFootnoteAnchor _idGenColorInherit" href="../Text/pribeh_dvou_mest_028.xhtml#footnote-001-backlink">2</a>  Rebelující sedláci. <span class="MLP_znak_kurziva_9b CharOverride-2">Pozn. red.</span></p>
				</div>
			</div>
		</div>
</body>
</html>