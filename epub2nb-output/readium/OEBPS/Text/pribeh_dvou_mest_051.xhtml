<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-48</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-48" xml:lang="cs-CZ">
		<div class="Z-kladn--textový-r-meček">
			<p id="_idParaDest-47" class="MLP_uroven2_kapitola ParaOverride-1">Kapitola čtrnáctá <br/>Pletení skončeno</p>
			<p class="MLP_text_bez1radku ParaOverride-1">V&#160;téže době, kdy dvaapadesát očekávalo svůj osud, měla paní Defargeová temně zlověstnou poradu s&#160;Mstitelkou a&#160;Jacquesem třetím z&#160;revoluční poroty. Paní Defargeová nehovořila s&#160;těmito poradci ve vinárně, nýbrž v&#160;dílně řezače dříví, kdysi cestáře. Řezač sám se porady neúčastnil, nýbrž čekal o&#160;něco dále jako vnější tělesná stráž, jež nemá hovořit, dokud k&#160;tomu není vyzvána, jež nemá říkat žádný svůj názor, dokud není dotázána.</p>
			<p class="MLP_text ParaOverride-1">„Ale náš Defarge je přece nepochybně dobrý republikán?“ pravil Jacques třetí.</p>
			<p class="MLP_text ParaOverride-1">„Není ve Francii lepšího,“ prohlásila pronikavým hlasem mrštná Mstitelka.</p>
			<p class="MLP_text ParaOverride-1">„Tiše, milá Mstitelko,“ pravila paní Defargeová, trochu se mračíc a&#160;přikládajíc ruku na ústa své pobočnice, „a poslyšte, co vám řeknu. Můj manžel je dobrý republikán a&#160;odvážný muž, spoluobčané; zasloužil se o&#160;Republiku a&#160;má její důvěru. Ale můj manžel má i&#160;svoje slabosti a&#160;je tak slabý, že má soucit s&#160;tím doktorem.“</p>
			<p class="MLP_text ParaOverride-1">„To je veliká škoda,“ zaskřehotal Jacques třetí, potřásaje pochybovačně hlavou a&#160;přikládaje svoje kruté prsty k&#160;hladovým ústům, „to ani jako by nebyl dobrý občan; toho je třeba litovat.“</p>
			<p class="MLP_text ParaOverride-1">„Podívejte se,“ pravila paní, „do toho doktora mi nic není. Pokud jde o&#160;můj zájem o&#160;něj, tak, pro mne za mne, ať mu hlava zůstane na ramenou nebo ať ji ztratí. Ale rod Evrémondů musí být vykořeněn a&#160;žena i&#160;dítě musí jít za manželem a&#160;otcem.“</p>
			<p class="MLP_text ParaOverride-1">„Hlavu má na to krásnou,“ zaskřehotal Jacques třetí. „Už jsem tam viděl jedny modré oči a&#160;zlaté vlasy a&#160;vypadaly kouzelně, když je tak Samson zvedal vzhůru.“ Jakkoli byl lidožrout, mluvil jako labužník.</p>
			<p class="MLP_text ParaOverride-1">Paní Defargeová sklonila čelo a&#160;okamžik přemýšlela.</p>
			<p class="MLP_text ParaOverride-1">„I&#160;to dítě má zlaté vlasy a&#160;modré oči,“ hovořil dál Jacques třetí, pochutnávaje si zamyšleně na svých slovech. „A&#160;děti tam míváme zřídka. Je to tak hezké na pohled!“</p>
			<p class="MLP_text ParaOverride-1">„Manželovi zkrátka nemohu v&#160;této věci věřit,“ pravila paní Defar­geová, když se probrala z&#160;krátkého zamyšlení. „Od včerejšího večera mám nejen pocit, že s&#160;ním nemohu mluvit o&#160;podrobnostech svého záměru, ale dokonce si myslím, že je tu nebezpečí, že by je mohl varovat a&#160;oni by pak uprchli.“</p>
			<p class="MLP_text ParaOverride-1">„To se nesmí stát,“ zaskřehotal Jacques třetí, „nikdo nesmí uniknout. Nemáme jich ani zpola dostatek. Potřebovali bychom jich sto dvacet denně.“</p>
			<p class="MLP_text ParaOverride-1">„Manžel zkrátka nemá důvody pronásledovat tu rodinu až k&#160;úplné­mu zničení, jako je mám já,“ pokračovala paní Defargeová, „a já zas nemám důvody být útlocitná k&#160;tomu doktorovi, jako je má on. Musím tedy jednat sama. Pojďte sem, občánku.“</p>
			<p class="MLP_text ParaOverride-1">Řezač dříví, jenž ji ctil a&#160;se smrtelným strachem byl jí poddán, přistoupil blíž s&#160;rukou u&#160;červené čepice.</p>
			<p class="MLP_text ParaOverride-1">„Pokud jde o&#160;ta znamení, občánku, která dávala vězňům,“ pravila příkře paní Defargeová, „jste hotov ještě dnes o&#160;nich svědčit?“</p>
			<p class="MLP_text ParaOverride-1">„Samozřejmě, proč ne!“ zvolal řezač dříví. „Každý den, za každého počasí, pořád jim dávala znamení, někdy i&#160;s&#160;tou malou, někdy bez ní. Vím, co vím. Na vlastní oči jsem to viděl.“</p>
			<p class="MLP_text ParaOverride-1">Zatím co hovořil, dělal nejrůznější posunky, jako by tu náhodně předváděl jen nemnohá z&#160;těch velmi rozmanitých znamení, jež nikdy neviděl.</p>
			<p class="MLP_text ParaOverride-1">„Zřejmě úklady,“ pravil Jacques. „Nad slunce jasnější!“</p>
			<p class="MLP_text ParaOverride-1">„Lze spolehnout na porotu?“ tázala se paní Defargeová, stáčejíc pohled s&#160;chmurným úsměvem na něj.</p>
			<p class="MLP_text ParaOverride-1">„Spolehněte na vlasteneckou porotu, drahá občanko. Za svoje spoluporotce ručím.“</p>
			<p class="MLP_text ParaOverride-1">„Ale teď mi ještě něco povězte,“ pravila paní Defargeová, opět se zamýšlejíc. „Znovu to uvažme! Mohu toho doktora svému manželovi zachovat? Nemám nic proti němu, ale nevím taky, proč ho chránit. Mám ho ušetřit?“</p>
			<p class="MLP_text ParaOverride-1">„To znamená jednu hlavu,“ pravil potichu Jacques třetí. „Opravdu nemáme dost hlav; byla by to škoda.“</p>
			<p class="MLP_text ParaOverride-1">„Dával znamení s&#160;ní, když jsem ji tam viděla,“ pravila paní Defar­geová. „Nemohu mluvit o&#160;jednom z&#160;nich, když nebudu mluvit o&#160;druhém; a&#160;nemohu mlčet a&#160;nechat celý ten případ tady na něm, na tomhle občánkovi. Poněvadž já nejsem zrovna špatná svědkyně.“</p>
			<p class="MLP_text ParaOverride-1">Mstitelka a&#160;Jacques třetí závodili mezi sebou v&#160;horlivém prohlašování, že je nejpodivuhodnější a&#160;nejskvělejší ze všech svědků i&#160;svědkyň. Občánek, aby nezůstal pozadu, prohlásil ji za svědkyni božskou.</p>
			<p class="MLP_text ParaOverride-1">„Ať se z&#160;toho dostane,“ pravila paní Defargeová. „Ne, nemohu ho ušetřit! Máte teď ve tři co dělat, jdete se podívat na dnešní popravy. A&#160;co vy tady?“</p>
			<p class="MLP_text ParaOverride-1">Otázka platila řezači dříví, jenž spěšně přisvědčil a&#160;použil té příležitosti, aby rychle dodal, že je nejhorlivější ze všech republikánů a&#160;že by byl opravdu nejnešťastnější ze všech republikánů, kdyby mu něco zabránilo v&#160;potěšení vykouřit si odpolední dýmku při pohledu na směšného národního holiče. Tak důrazně o&#160;tom ujišťoval, že ho bylo možno podezřívat (a snad ho i&#160;podezřívaly temné oči, jež na něj hleděly z&#160;tváře paní Defargeové), že má osobní obavy o&#160;vlastní svou bezpečnost, a&#160;to od rána do večera.</p>
			<p class="MLP_text ParaOverride-1">„Jdu tam taky,“ pravila paní. „Až to skončí&#160;– řekněme v&#160;osm večer&#160;– přijďte ke mně do čtvrti Saint Antoine a&#160;podáme udání o&#160;těch lidech u&#160;našeho výboru.“</p>
			<p class="MLP_text ParaOverride-1">Řezač dříví pravil, že bude pyšný a&#160;polichocen, jestliže bude smět občanku doprovodit. Když se na něj občanka podívala, upadl v&#160;rozpaky, unikl před jejím pohledem, jak by to udělal pes, dal se na ústup mezi dříví a&#160;skryl svůj zmatek nad držadlem pily.</p>
			<p class="MLP_text ParaOverride-1">Paní Defargeová pokynula porotci a&#160;Mstitelce, aby postoupili ke dveřím, a&#160;tam jim pověděla, co hodlá dále udělat: „Bude teď doma čekat na okamžik jeho smrti. Bude truchlit a&#160;trápit se. Bude v&#160;náladě, kdy bude obviňovat spravedlnost Republiky. Bude plna účasti s&#160;jejími nepřáteli. Půjdu k&#160;ní.“</p>
			<p class="MLP_text ParaOverride-1">„Jaká podivuhodná žena, jaká úctyhodná žena!“ uneseně zvolal Jacques třetí. „Ach, ty moje milovaná!“ zvolala Mstitelka a&#160;objala ji.</p>
			<p class="MLP_text ParaOverride-1">„Vezmi moje pletení,“ pravila paní Defargeová, dávajíc je do rukou své pobočnice, „a přines mi je s&#160;sebou na moje obvyklé místo. Obsaď pro mě moji obvyklou židli. Jdi tam teď rovnou, poněvadž dnes asi bude větší nával než jindy.“</p>
			<p class="MLP_text ParaOverride-1">„Ochotně uposlechnu rozkazů své velitelky,“ čile odpověděla Mstitelka a&#160;políbila ji na tvář. „Nepřijdeš pozdě?“</p>
			<p class="MLP_text ParaOverride-1">„Budu tam před začátkem.“</p>
			<p class="MLP_text ParaOverride-1">„A&#160;dřív, než přijedou káry. Určitě tam buď dřív, než přijedou káry, dušinko,“ volala za ní Mstitelka, neboť paní Defargeová vykročila již na ulici.</p>
			<p class="MLP_text ParaOverride-1">Paní Defargeová maličko zamávala rukou, aby tím naznačila, že slyšela a&#160;že na její včasný příchod lze spolehnout, a&#160;kráčela dál blátem za roh vězeňské zdi. Když se tu Mstitelka a&#160;porotce za ní dívali, velmi si pochvalovali její krásnou postavu a&#160;její skvělé mravní vlastnosti.</p>
			<p class="MLP_text ParaOverride-1">Bylo v&#160;té době mnoho žen, na které časy vložily svou znetvořující ruku; nebylo však mezi nimi takové, které by se bylo třeba děsit víc než této nemilosrdné ženy, která tu teď kráčela ulicemi. Poněvadž měla povahu pevnou a&#160;nebojácnou, poněvadž byla bystrá a&#160;pohotová, neobyčejně rozhodná, poněvadž byla obdařena takovou krásou, jež nejen jako by vnukala své nositelce sebevědomí a&#160;popudlivost, nýbrž jako by nutila i&#160;jiné instinktivně uznat její vlastnosti, byl by ji nepokojný čas vyzdvihl na významné místo za každých okolností. Proniknuta však od dětství pocitem křivdy i&#160;zakořeněnou nenávistí k&#160;vyšší vrstvě, proměnila se za dané příležitosti v&#160;tygřici. Naprosto v&#160;ní nebyl žádný soucit. Jestliže v&#160;ní kdy tato vlastnost byla, zcela z&#160;ní vymizela.</p>
			<p class="MLP_text ParaOverride-1">Nic pro ni neznamenalo, že nevinný muž měl zemřít za hříchy svých předků; viděla nikoli jej, nýbrž je. Nic pro ni neznamenalo, že z&#160;jeho ženy se má stát vdova a&#160;z&#160;jeho dítěte sirotek; to byl trest nedostatečný, poněvadž to byli přirozeně její nepřátelé a&#160;poněvadž byli její kořistí a&#160;jako takoví neměli právo žít. Dovolávat se jejího srdce bylo beznadějné, poněvadž neměla slitování, a&#160;neměla je ani sama se sebou. Kdyby byla bývala skosena v&#160;ulicích při některé z&#160;mnoha šarvátek, na nichž se podílela, nebyla by měla soucit sama se sebou; a&#160;kdyby jí bývali rozkázali jít zítra na popravu, nebyla by tam šla obměkčena, nýbrž s&#160;vášnivou touhou vyměnit si místo s&#160;člověkem, jenž by jí byl ten rozkaz dal.</p>
			<p class="MLP_text ParaOverride-1">Takové srdce měla paní Defargeová pod svým hrubým oděvem. Ačkoli nosila šaty nedbale, jaksi tajemně se k&#160;ní hodily a&#160;temné její vlasy vypadaly pod hrubou čapkou bohatě. Na prsou skrývala nabitou pistoli. Za pasem měla skrytu nabroušenou dýku. Takto vyzbrojena, kráčejíc sebevědomým krokem člověka své povahy a&#160;s&#160;uvolněnou pružností ženy, která uvykla za dívčích let běhat bosa a&#160;s&#160;nahýma nohama po hnědém mořském písku, ubírala se paní Defargeová ulicemi.</p>
			<p class="MLP_text ParaOverride-1">Když včerejšího večera rozmýšleli, jak všechno zařídit s&#160;odjezdem cestovního kočáru, jenž v&#160;té chvíli právě čekal, aby do něho byl uskladněn všechen náklad, dělalo panu Lorrymu velmi těžkou hlavu, že bude nesnadno vzít v&#160;něm s&#160;sebou i&#160;slečnu Prossovou. Nejen bylo záhodno nepřetěžovat kočár, nýbrž bylo i&#160;nanejvýš důležité, aby co nejvíc byla zkrácena doba, po kterou náklad a&#160;cestující budou prohlíženi, nebo zdar útěku bude možná záležet na tom, zda ušetří třeba jen pouhých několik vteřin. Konečně po starostlivém uvažování navrhl, aby slečna Prossová a&#160;Jerry, kteří měli povolení město kdykoli opustit, odjeli odtud ve tři hodiny v&#160;nejlehčím dopravním prostředku, jaký jen v&#160;té době byl znám. Nezatíženi zavazadly, budou moci brzy dostihnout kočár, a&#160;když jej pak na silnici minou a&#160;předhoní, budou moci předem objednávat koně a&#160;velmi tak usnadní cestu za vzácných nočních hodin, kdy se bude třeba nejvíc bát průtahů.</p>
			<p class="MLP_text ParaOverride-1">Spatřujíc v&#160;tomto uspořádání naději, že tak vskutku prospěje v&#160;celé naléhavé záležitosti, slečna Prossová je radostně uvítala. S&#160;Jerrym pak viděli odjet kočár, dověděli se, koho to Solomon přinesl, prožili asi deset minut mučivého napětí a&#160;dokončovali právě přípravy, aby se mohli vydat za kočárem, zatím co Defargeová, ubírajíc se ulicemi, blížila se již čím dál víc bytu jinak opuštěnému, kde konali poslední poradu.</p>
			<p class="MLP_text ParaOverride-1">„Co tomu říkáte, pane Crunchere,“ pravila slečna Prossová, jež byla tak vzrušena, že sotva byla schopna mluvit, sotva stála, sotva se hýbala, sotva vůbec žila, „co tomu říkáte, abychom neodjížděli tady z&#160;toho nádvoří? Mohlo by to vzbudit podezření, když už jeden kočár odtud dnes odjel.“</p>
			<p class="MLP_text ParaOverride-1">„Já si myslím, slečno,“ odpověděl pan Cruncher, „že máte pravdu. Jinak jsem při vás ve zlém i&#160;v&#160;dobrém.“</p>
			<p class="MLP_text ParaOverride-1">„Jsem tak popletena nadějí a&#160;zas i&#160;strachem o&#160;ty naše drahé lidi,“ rozčileně vzlykala, „že nejsem schopna nic pořádně rozmyslit. Jste vy schopen vymyslit, jak to zařídit, vy, můj drahý, dobrý pane Crunchere?“</p>
			<p class="MLP_text ParaOverride-1">„Pokud jde o&#160;to, jak zařídím další svůj život, slečno,“ odpověděl pan Cruncher, „tak to, doufám, už vím. Ale pokud jde tady o&#160;tu moji starou, zatracenou hlavu, tak ta není v&#160;téhle chvíli schopna ničeho. Byla byste tak hodná, slečno, a&#160;vyslechla dva přísežné sliby, které bych rád tady v&#160;tom kritickém okamžiku vyslovil?“</p>
			<p class="MLP_text ParaOverride-1">„Ach, pro milost boží!“ zvolala slečna Prossová, dosud poplašeně plačíc. „Hned je tu vyslovte, vy jeden výtečníku, ať už to máme za sebou.“</p>
			<p class="MLP_text ParaOverride-1">„Za prvé,“ pravil pan Cruncher, který se všecek chvěl a&#160;tvář měl slavnostně zbledlou, „jestli z&#160;toho ti naši ubožáčci vyváznou, víckrát to už nebudu dělat, opravdu ne!“</p>
			<p class="MLP_text ParaOverride-1">„Jsem úplně přesvědčena, pane Crunchcre,“ řekla slečna Prossová, „že to nebudete dělat, ať je to cokoli, a&#160;prosím vás, ani mi raději nevysvětlujte, co to vlastně je.“</p>
			<p class="MLP_text ParaOverride-1">„Ne, slečno,“ odpověděl Jerry, „nepovím vám to. Za druhé, jestli z&#160;toho ti naši ubožáčci vyváznou, víckrát nebudu bránit paní Cruncherové, aby sebou házela o&#160;zem, opravdu jí v&#160;tom už nikdy nebudu bránit!“</p>
			<p class="MLP_text ParaOverride-1">„Ať už je to jakákoli její domácí práce,“ pravila slečna Prossová, snažíc se otřít si oči a&#160;uklidnit se, „myslím si, že bude nejlépe, aby ji paní Cruncherová dělala, jak sama uzná za nejlepší.&#160;– Ach, moje ubožátka!“</p>
			<p class="MLP_text ParaOverride-1">„Dokonce jdu tak daleko, slečno,“ pokračoval pan Cruncher se zřejmou a&#160;znepokojivou snahou dát se tu do dlouhého kázání, „že vám tu říkám&#160;– a&#160;prosím vás, abyste si ta slova zapamatovala a&#160;vzkázala je paní Cruncherové&#160;– že se můj názor na to její házení sebou o&#160;zem úplně změnil, a&#160;jenom doufám, že sebou paní Cruncherová hodila o&#160;zem zrovna v&#160;téhle chvíli.“</p>
			<p class="MLP_text ParaOverride-1">„Ale ovšem, jistě! Doufám, že to opravdu dělá,“ volala popletená slečna Prossová, „a doufám, že to splňuje, co od toho čeká.“</p>
			<p class="MLP_text ParaOverride-1">„Nedej Bůh,“ pokračoval pan Cruncher ještě slavnostněji, ještě pomaleji a&#160;se snahou ještě výraznější pokračovat v&#160;kázání až do konce, „aby se cokoli, co jsem kdy řekl nebo udělal, obrátilo proti těm našim ubožátkům, kterým upřímně přeji všechno nejlepší! Nedej to Bůh, i&#160;kdybychom sebou všichni museli pak házet o&#160;zem (kdyby to bylo co platno), abychom jim pomohli z&#160;toho hrozného nebezpečí! Nedej to Bůh, slečno! Říkám vám&#160;– nedej to Bůh!“ Takto pan Cruncher skončil po dlouhých, ale marných pokusech nalézt závěr lepší.</p>
			<p class="MLP_text ParaOverride-1">A&#160;zatím paní Defargeová, ubírajíc se ulicemi, blížila se čím dál víc.</p>
			<p class="MLP_text ParaOverride-1">„Jestli se kdy vrátíme do naší rodné země,“ pravila slečna Prossová, „můžete spolehnout, že povím paní Cruncherové všechno, na co si jen budu moci vzpomenout a&#160;co jen jsem vyrozuměla tady z&#160;té vaší naléhavé řeči; v&#160;každém případě buďte přesvědčen, že dosvědčím, jak opravdu vážně jste to v&#160;těch hrozných chvílích myslil. Ale teď přemýšlejme! Vážený pane Crunchere, teď přemýšlejme!“</p>
			<p class="MLP_text ParaOverride-1">Paní Defargeová, ubírajíc se ulicemi, byla v&#160;té chvíli už opět o&#160;mnoho blíž.</p>
			<p class="MLP_text ParaOverride-1">„Kdybyste šel napřed,“ pravila slečna Prossová, „a zastavil povoz, aby sem nejezdil, a&#160;pak kdybyste někde na mne počkal, nebylo by to nejlepší?“</p>
			<p class="MLP_text ParaOverride-1">Pan Cruncher souhlasil, že to možná bude tak nejlepší. </p>
			<p class="MLP_text ParaOverride-1">„Kde byste na mne mohl počkat?“ tázala se slečna Prossová. </p>
			<p class="MLP_text ParaOverride-1">Pan Cruncher byl tak zmaten, že ho nenapadalo žádné jiné místo než Temple Bar. Běda! Temple Bar byl na celé stovky mil daleko a&#160;paní Defargeová se už velmi přiblížila.</p>
			<p class="MLP_text ParaOverride-1">„U&#160;vrat katedrály,“ pravila slečna Prossová. „Byla by to velká zajížďka, kdybyste mě přibral do povozu blízko vrat katedrály, blízko hlavních vrat mezi dvěma věžemi?“</p>
			<p class="MLP_text ParaOverride-1">„Nebyla, slečno,“ odpověděl pan Cruncher.</p>
			<p class="MLP_text ParaOverride-1">„Pak si tedy jako nejlepší ze všech lidí pospěšte rovnou k&#160;poštovní stanici a&#160;proveďte tu změnu.“</p>
			<p class="MLP_text ParaOverride-1">„Abych vám řekl pravdu,“ pravil pan Cruncher váhaje a&#160;potřásaje hlavou, „nevím opravdu, jestli vás tu mám nechat samotnou. Nevíme, co se může stát.“</p>
			<p class="MLP_text ParaOverride-1">„Bůh sám ví, že to nevíme,“ řekla na to slečna Prossová, „ale o&#160;mne se nebojte. Přiberte mě ve tři do povozu tam u&#160;katedrály nebo co možno nejblíž a&#160;jistě to tak bude lepší, než kdybychom jeli odtud. Vím to určitě. Tak Bůh s&#160;vámi, pane Crunchere! Nemyslete na mne, ale na ty životy, které možná na nás dvou závisí!“</p>
			<p class="MLP_text ParaOverride-1">Tento doslov a&#160;stisk, jímž slečna Prossová sevřela obě jeho ruce, přiměly pana Crunchera k&#160;rozhodnosti. Několikrát kývl povzbudivě hlavou, okamžitě se odebral vykonat ty změny v&#160;uspořádání odjezdu a&#160;zanechal ji tam, aby pak přišla za ním, jak sama navrhla.</p>
			<p class="MLP_text ParaOverride-1">Když takto už bylo prováděno opatření podle jejího návrhu, velmi se slečně Prossové ulevilo. A&#160;další úlevou jí bylo, když si uvědomila, že je nezbytno, aby upravila svůj zevnějšek a&#160;nebudila tak na ulici pozornost. Podívala se na hodinky a&#160;byly už dvě hodiny a&#160;dvacet minut. Neměla času nazbyt a&#160;hned se musela chystat.</p>
			<p class="MLP_text ParaOverride-1">Obávajíc se ve svém velikém znepokojení opuštěnosti zpustnuvších pokojů i&#160;vidin tváří, jež jako by nakukovaly za každými otevřenými dveřmi, přichystala si slečna Prossová umyvadlo se studenou vodou a&#160;začala si vymývat oči, jež byly napuchlé a&#160;začervenalé. Pronásledována horečnými předtuchami, nesnesla, aby jí stékající voda třeba jen minutu zastírala zrak, a&#160;tak ustavičně přerušovala mytí a&#160;rozhlížela se kolem, zda ji někdo nepozoruje. Při jednom z&#160;těchto přerušení uskočila a&#160;vykřikla, neboť spatřila stát v&#160;pokoji jakousi postavu.</p>
			<p class="MLP_text ParaOverride-1">Umyvadlo spadlo na zem, rozbilo se a&#160;voda stékala k&#160;nohám paní Defargeové. Po mnoha tvrdých cestách, a&#160;když se byly mnohokrát potřísnily krví, přišly se tyto nohy setkat s&#160;touto vodou.</p>
			<p class="MLP_text ParaOverride-1">Paní Defargeová se na ni mrazivě podívala a&#160;řekla: „Kde je Evrémondova žena?“</p>
			<p class="MLP_text ParaOverride-1">Slečně Prossové blesklo hlavou, že všechny dveře jsou otevřeny a&#160;že by to mohlo budit podezření z&#160;útěku. Nejprve je bylo třeba zavřít. Do pokoje vedly čtvery dveře a&#160;všechny je zavřela. Pak se postavila před ty, jež vedly do pokoje, který obývala Lucie.</p>
			<p class="MLP_text ParaOverride-1">Temný pohled paní Defargeové ji sledoval při všech jejích rychlých pohybech, a&#160;když dokončila, zůstal na ni upřen. Na slečně Prossové nebylo nic krásného; věk nezkrotil její divokost, nezjemnil její drsnost; ale byla to také svým odlišným způsobem žena rázná a&#160;pohledem si měřila paní Defargeovou od hlavy k&#160;patám.</p>
			<p class="MLP_text ParaOverride-1">„Podle vzhledu bys mohla být Luciferova žena,“ řekla si v&#160;duchu slečna Prossová. „Ale na mě si nepřijdeš. Jsem Angličanka.“</p>
			<p class="MLP_text ParaOverride-1">Paní Defargeová na ni hleděla pohrdavě, ale přece jen i&#160;s&#160;týmž vědomím, s&#160;jakým se na ni dívala slečna Prossová, že totiž tu stojí proti sobě jako rovná s&#160;rovnou. Viděla před sebou pevnou, tvrdou, šlachovitou ženu, v&#160;které před lety pan Lorry poznal ženu silné ruky. Dobře věděla, že slečna Prossová je oddaná přítelkyně rodiny; slečna Prossová právě tak dobře věděla, že paní Defargeová je zlovolná nepřítelkyně rodiny.</p>
			<p class="MLP_text ParaOverride-1">„Jsem právě na cestě tam, kde už mám připravenou židli i&#160;pletení,“ pravila paní Defargeová, naznačujíc maličko rukou, kde leží to osudné místo, „a tak jsem se tu zastavila, abych ji pozdravila. Chci ji navštívit.“</p>
			<p class="MLP_text ParaOverride-1">„Vím, že jsou vaše záměry zlé,“ pravila slečna Prossová, „a můžete spolehnout, že já zas mám svoje záměry a&#160;ty dodržím.“</p>
			<p class="MLP_text ParaOverride-1">Každá mluvila svou rodnou řečí, nerozuměly si navzájem, ale obě napínaly veškeru pozornost a&#160;soustřeďovaly se, aby z&#160;pohledu a&#160;chování usoudily na smysl nesrozumitelných slov.</p>
			<p class="MLP_text ParaOverride-1">„K&#160;ničemu jí to nebude dobré, jestliže se bude teď přede mnou skrývat,“ pravila paní Defargeová. „Dobří vlastenci mi už porozumějí. Pusťte mě k&#160;ní. Jděte jí říci, že ji chci navštívit. Slyšíte?“</p>
			<p class="MLP_text ParaOverride-1">„Kdyby ty vaše oči byly vývrtky,“ odpověděla slečna Prossová, „a já anglická postel, ani třísku dřeva by ze mne nedostaly. Ne, vy zlovolná cizinko; přišla tu kosa na kámen.“ Paní Defargeová nerozuměla patrně dopodrobna těmto průpovědím, jistě jim však rozuměla do té míry, aby pochopila, že se jí tu dostalo pohrdání.</p>
			<p class="MLP_text ParaOverride-1">„Vy tupá, umíněná ženská!“ pravila zamračeně paní Defargeová. „Na nic se vás neptám. Chci ji vidět. Buď jí běžte říci, že ji chci navštívit, nebo mi jděte z&#160;cesty a&#160;půjdu tam sama!“ A&#160;doprovodila slova hněvivým rozmachem pravice.</p>
			<p class="MLP_text ParaOverride-1">„Ani jsem si nepomyslila,“ pravila slečna Prossová, „že budu kdy potřebovat, abych rozuměla té vaší nesmyslné řeči; ale dala bych všecko mimo šaty, co mám na sobě, abych se dověděla, jestli už tušíte pravdu nebo aspoň kousek z&#160;ní.“ Ani na okamžik nespouštěly jedna druhou z&#160;očí. Dosud se paní Defargeová nepohnula z&#160;místa, kde stála, když ji slečna Prossová spatřila; nyní však o&#160;krok postoupila.</p>
			<p class="MLP_text ParaOverride-1">„Jsem Britka,“ pravila slečna Prossová, „všechno je mi už lhostejno. Na životě mi ani za dvě anglické pence nezáleží. Vím jen, že čím déle vás tu zdržím, tím je větší naděje pro moje ptáčátko. Nenechám vám ani hrst těch černých vlasů na hlavě, jestli se mě jen prstem dotknete!“</p>
			<p class="MLP_text ParaOverride-1">Tak hovořila slečna Prossová, potřásajíc hlavou a&#160;blýskajíc očima při každé té rychlé větě a&#160;vyslovujíc každou tu rychlou větu jedním dechem. Tak hovořila slečna Prossová, jež nikdy v&#160;životě nikoho neudeřila.</p>
			<p class="MLP_text ParaOverride-1">Její odvaha byla však rázu tak rozcitlivělého, že jí vehnala do očí nepotlačitelné slzy. Paní Defargeová tak málo tuto odvahu chápala, že ji mylně pokládala za slabost. „Cha, cha!“ smála se. „Ubohá nešťastnice! Co se vůbec s&#160;vámi zdržuji! Promluvím si s&#160;tím doktorem.“ Pozvedla pak hlas a&#160;zavolala: „Občane doktore! Ženo Evrémondova! Dítě Evrémondovo! Kdokoli, kdo tu je mimo tuhle pošetilou ženskou, odpovězte občance Defargeové!“</p>
			<p class="MLP_text ParaOverride-1">Snad ticho, jež nastalo, snad nějaké skryté prozrazení ve výrazu tváře slečny Prossové, snad nějaké náhlé tušení, nemající s&#160;tichem ani oním výrazem tváře nic společného, našeptalo paní Defargeové, že jsou pryč. Rychle otevřela troje dveře a&#160;nahlédla dovnitř.</p>
			<p class="MLP_text ParaOverride-1">„Pokoje jsou v&#160;nepořádku, spěšně se tu balila zavazadla, po zemi jsou rozházeny nejrůznější věci. V&#160;tom pokoji za vámi nikdo není! Ukažte, podívám se!“</p>
			<p class="MLP_text ParaOverride-1">„Nikdy!“ pravila slečna Prossová, jež porozuměla požadavku právě tak dobře, jako paní Defargeová porozuměla odpovědi.</p>
			<p class="MLP_text ParaOverride-1">„Nejsou-li v&#160;tom pokoji, uprchli a&#160;lze je pronásledovat i&#160;přivést zpět,“ řekla si paní Defargeová sama pro sebe.</p>
			<p class="MLP_text ParaOverride-1">„Pokud nevíte, jestli jsou nebo nejsou v&#160;tomto pokoji, nejste si jista, co máte dělat,“ řekla si slečna Prossová také sama pro sebe, „a nedovíte se to, jestli jen se mi podaří zabránit vám, abyste tam nahlédla; a&#160;ať už se to dovíte nebo ne, neodejdete odtud, dokud vás jen budu schopna zadržet.“</p>
			<p class="MLP_text ParaOverride-1">„Od samých začátků jsem byla v&#160;ulicích, nic mě nikdy nezastavilo, roztrhám vás na kusy, ale od těch dveří půjdete,“ pravila paní Defargeová.</p>
			<p class="MLP_text ParaOverride-1">„Jsme tu samy v&#160;nejvyšším patře vysokého domu nad opuštěným dvorkem a&#160;není pravděpodobné, že by nás někdo slyšel, a&#160;já se modlím, abych měla dost síly vás tu zadržet, poněvadž každá minuta, o&#160;kterou tu budete déle, má pro mého miláčka cenu statisíce liber,“ pravila slečna Prossová.</p>
			<p class="MLP_text ParaOverride-1">Paní Defargeová přikročila ke dveřím. Z&#160;náhlého popudu ji slečna Prossová oběma pažemi uchopila kolem pasu a&#160;pevně ji držela. Marně se jí chtěla paní Defargeová vymanit, marně do ní bila; s&#160;živelnou mocí lásky, jež je vždy o&#160;tolik silnější než nenávist, tiskla ji slečna Prossová pevně, a&#160;jak tu spolu zápolily, dokonce ji zdvihla z&#160;podlahy. Obě ruce paní Defargeové ji bily do tváře a&#160;trhaly ji; ale slečna Prossová ji držela dál se skloněnou hlavou kolem pasu a&#160;tiskla se k&#160;ní mocněji než tonoucí.</p>
			<p class="MLP_text ParaOverride-1">Brzy ji pak ruce paní Defargeové přestaly bít a&#160;začaly hmatat kolem pasu. „Mám to tady pod svou rukou,“ pravila slečna Prossová přidušeným hlasem, „nevytáhnete to. Jsem silnější než vy, díky Bohu za to. Nepustím vás, dokud jedna z&#160;nás nepadne, ať v&#160;mdlobách nebo mrtva!“</p>
			<p class="MLP_text ParaOverride-1">Paní Defargeová měla ruce na prsou. Slečna Prossová vzhlédla, spatřila, co v&#160;nich je, udeřila do toho, vyvolala záblesk a&#160;výbuch a&#160;zůstala tam stát sama&#160;– oslepena kouřem.</p>
			<p class="MLP_text ParaOverride-1">To všechno se stalo ve vteřině. Když se kouř rozptýlil, zanechávaje tu strašlivé ticho, odvanul kamsi do vzduchu jako duše hněvivé ženy, jejíž tělo tu bez života leželo na podlaze.</p>
			<p class="MLP_text ParaOverride-1">V&#160;prvním zděšení a&#160;hrůze obešla slečna Prossová to tělo obloukem jak možno největším a&#160;seběhla po schodech, aby zbytečně volala o&#160;pomoc. Na štěstí si okamžitě uvědomila, co by tím mohla způsobit, zarazila se a&#160;běžela zpět. Bylo strašné zas vejít těmi dveřmi; ale vstoupila a&#160;dokonce se přiblížila k&#160;mrtvému tělu, aby si vzala klobouk a&#160;ostatní potřebné věci. Oblékla to všechno na schodišti, když byla napřed zavřela a&#160;zamkla dveře a&#160;vzala klíč ze zámku. Usedla pak na schody, aby nabrala dech a&#160;zaplakala, pak vstala a&#160;spěchala pryč.</p>
			<p class="MLP_text ParaOverride-1">Na štěstí měla na klobouku závoj, neboť jinak by byla těžko mohla jít po ulici, aniž by ji zastavili. Na štěstí také celý její vzhled byl tak zvláštní, že zohyzdění na ní nebylo znát tolik jako na jiné ženě. Obojího jí bylo třeba, neboť měla na tváři vyryty stopy prstů, vlasy měla potrhány a&#160;šaty (narychlo upravené rozechvělýma rukama) měla stovkami způsobů pomačkány a&#160;pocuchány.</p>
			<p class="MLP_text ParaOverride-1">Kráčejíc přes most, upustila klíč do řeky. Když dospěla ke katedrále o&#160;několik minut dříve, než tam byl její průvodce, a&#160;když tam čekala, napadalo ji, co by se asi stalo, kdyby byli klíč chytili do přichystané sítě, kdyby jej byli poznali, kdyby otevřeli dveře a&#160;objevili mrtvolu, kdyby ji teď zastavili u&#160;brány, poslali do vězení a&#160;obžalovali z&#160;vraždy! Zatím co takto rozechvěle přemýšlela, průvodce přijel, vzal ji dovnitř a&#160;odvezl. </p>
			<p class="MLP_text ParaOverride-1">„Je na ulicích nějaký hluk?“ tázala se ho.</p>
			<p class="MLP_text ParaOverride-1">„Obvyklý hluk,“ odpověděl pan Cruncher a&#160;zdál se být překvapen její otázkou i&#160;jejím vzhledem.</p>
			<p class="MLP_text ParaOverride-1">„Neslyším vás,“ pravila slečna Prossová. „Co říkáte?“ </p>
			<p class="MLP_text ParaOverride-1">Nadarmo pan Cruncher opakoval, co byl řekl; slečna Prossová ho neslyšela. „Tak tedy budu kývat hlavou,“ pomyslil si užaslý pan Cruncher, „to aspoň uvidí.“ A&#160;viděla to.</p>
			<p class="MLP_text ParaOverride-1">„A&#160;teď je na ulicích nějaký hluk?“ zeptala se slečna Prossová za okamžik.</p>
			<p class="MLP_text ParaOverride-1">Pan Cruncher opět zakýval hlavou.</p>
			<p class="MLP_text ParaOverride-1">„Neslyším nic.“</p>
			<p class="MLP_text ParaOverride-1">„Za hodinu že by byla ohluchla?“ pravil pan Cruncher zamyšleně a&#160;všecek znepokojen. „Co se to s&#160;ní stalo?“</p>
			<p class="MLP_text ParaOverride-1">„Jako by byl nastal nějaký záblesk a&#160;výbuch,“ pravila slečna Prossová, „a ten výbuch, to je a&#160;bude poslední věc, kterou jsem kdy v&#160;životě slyšela.“</p>
			<p class="MLP_text ParaOverride-1">„Ať jsem proklet, jestli není nějaká divná!“ pravil pan Cruncher čím dál znepokojenější. „Čeho se to jen mohla napít na odvahu? Slyšíte! Už zas drkotají ty strašné káry! To přece slyšíte, slečno?“</p>
			<p class="MLP_text ParaOverride-1">„Neslyším nic,“ pravila slečna Prossová, když viděla, že mluví k&#160;ní. „Ach, milý člověče, napřed byl veliký výbuch a&#160;pak veliké ticho a&#160;připadá mi, že to veliké ticho je tu nezměnitelně a&#160;pořád a&#160;že co živa budu, ničím nebude přerušeno.“</p>
			<p class="MLP_text ParaOverride-1">„Jestli neslyší drkotání těch hrozných kár, když jsou teď už tak blízko u&#160;svého cíle,“ pravil pan Cruncher, ohlížeje se přes rameno, „tak už si opravdu myslím, že nikdy nic jiného na světě neuslyší.“</p>
			<p class="MLP_text ParaOverride-1">A&#160;vskutku už nikdy nic neslyšela.</p>
		</div>
</body>
</html>