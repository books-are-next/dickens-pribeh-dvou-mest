<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-47</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-47" xml:lang="cs-CZ">
		<div class="Z-kladn--textový-r-meček">
			<p id="_idParaDest-46" class="MLP_uroven2_kapitola ParaOverride-1">Kapitola třináctá <br/>Padesát dva</p>
			<p class="MLP_text_bez1radku ParaOverride-1">V&#160;temné Conciergerie čekali odsouzenci, určení, aby toho dne byli popraveni, na svůj osud. Bylo jich právě tolik jako týdnů v&#160;roce. Dvaapadesát jich mělo jet toho odpoledne živým proudem města k&#160;bezbřehému, věčnému moři. Než opustili svoje kobky, již byli urče­ni ti, kteří v&#160;nich budou přebývat po nich; než jejich krev splynula s&#160;krví, která byla prolita včera, již byla přichystána krev, která se s&#160;ní smísí zítra.</p>
			<p class="MLP_text ParaOverride-1">Dvaapadesát jich bylo odpočítáno. Od sedmdesátiletého nájemce pozemkových daní, jenž za všechno své bohatství nemohl koupit život, po dvacetiletou švadlenu, kterou nemohla zachránit její chudoba a&#160;nízkost původu. Tělesné choroby, zplozené lidskými neřestmi a&#160;nedbalostí, vyhledávají své oběti mezi všemi vrstvami; a&#160;strašlivá mravní nemoc, zrozená v&#160;nevýslovných utrpeních, za nesnesitelného útlaku a&#160;za bezcitné lhostejnosti, vrhala se právě tak na všechny bez rozdílu.</p>
			<p class="MLP_text ParaOverride-1">Od chvíle, kdy po příchodu od tribunálu osaměl v&#160;kobce, neutěšoval se Charles Darnay žádným hýčkajícím klamem. Ze všech řádek onoho vyprávění, jež vyslechl, slyšel svoje odsouzení. Hluboce pochopil, že ho žádný osobní zásah nemůže zachránit, že jej ve skutečnosti odsoudily miliony a&#160;jednotlivci nic mu nemohou prospět.</p>
			<p class="MLP_text ParaOverride-1">Přesto nebylo snadno, když tak měl tvář své choti v&#160;čerstvé paměti, smířit svou duši s&#160;tím, co musela podstoupit. Jeho pouto k&#160;životu bylo pevné a&#160;bylo velmi těžko je uvolnit; jestliže je postupným úsilím maličko uvolnil zde, tam se zas zadrhlo ještě pevněji; když všechny síly dal na to, aby vymanil z&#160;pout jednu ruku, a&#160;podařilo se mu to, druhá ruka byla připoutána tím pevněji. I&#160;jakýsi spěch byl v&#160;jeho myšlenkách, jeho srdce tlouklo s&#160;vřelou horlivostí a&#160;vzpouzelo se proti odevzdanosti. Jestliže již na okamžik pocítil odevzdanost, pak mu připadlo, že jeho žena a&#160;dítě, kteří ho přežijí, mají proti tomu námitky a&#160;že vzhledem k&#160;nim je to sobectví.</p>
			<p class="MLP_text ParaOverride-1">Ale to všechno bylo na počátku. Zanedlouho vyvstala v&#160;něm a&#160;povzbudila ho myšlenka, že v&#160;osudu, kterému podlehne, není hanby a&#160;že mnozí šli touž cestou křivdy a&#160;s&#160;pevností denně po ní kráčeli. Pak se dostavila myšlenka, že na jeho klidné mužnosti závisí do značné míry příští duševní mír, v&#160;němž budou žít ti, kteří jsou mu drazí. Tak se postupně jeho duše stále víc uklidňovala, až se jeho myšlenky mohly povznést mnohem výš a&#160;mohla k&#160;němu sestoupit útěcha.</p>
			<p class="MLP_text ParaOverride-1">Tak daleko pokročil na své poslední cestě ještě dřív, než dolehl soumrak po dni, kdy byl odsouzen. Poněvadž mu bylo dovoleno koupit si psací potřeby i&#160;světlo, usedl, aby psal až do chvíle, kdy bude nutno vězeňské lampy zhasnout.</p>
			<p class="MLP_text ParaOverride-1">Psal dlouhý dopis Lucii, v&#160;němž jí pravil, že nevěděl nic o&#160;věznění jejího otce, dokud mu to sama neřekla, a&#160;že nevěděl právě tak jako ani ona až do chvíle, kdy byly čteny zápisky, o&#160;odpovědnosti svého otce a&#160;strýce za tyto útrapy. Vysvětlil jí již dříve, že i&#160;před ní zatajoval jméno, kterého se byl vzdal, poněvadž to byla jediná podmínka&#160;– nyní zcela pochopitelná, kterou si její otec kladl při jejich zasnoubení, a&#160;z&#160;jeho strany to byl slib, který splnil za jitra před svatbou. Zapřísahal ji, aby kvůli svému otci nikdy nepátrala po tom, zda zcela zapomněl na ony zápisky nebo zda se na ně upamatoval (na okamžik či provždy) při onom vyprávění o&#160;Toweru oné dávné neděle pod milovaným platanem v&#160;zahradě. Jestliže si nějak určitěji na ně vzpomněl, pak nepochybně předpokládal, že byly zničeny spolu s&#160;Bastilou, když o&#160;nich nenašel žádnou zmínku mezi zprávami o&#160;památkách po vězních, které tam lidé objevili a&#160;které byly rozhlašovány do celého světa. Prosil ji&#160;– a&#160;dodal, že ví, že ani není třeba ji o&#160;to prosit&#160;– aby poskytla otci útěchu tím, že ho všemi jemnými způsoby, na které jen pomyslí, přesvědčí o&#160;pravdivé skutečnosti, že neudělal nic, co by si mohl spravedlivě vyčítat, nýbrž že naopak celou svou duší zapomněl pro jejich společné dobro sám na sebe. Když ji pak požádal, aby zachovala v&#160;paměti poslední pozdravy jeho vděčné lásky i&#160;jeho žehnání a&#160;aby, překonavši svou bolest, zcela se oddala milovanému dítěti, vyzval ji při jejich setkání na nebesích, aby byla útěchou svému otci.</p>
			<p class="MLP_text ParaOverride-1">Jejímu otci napsal v&#160;témž duchu; výslovně mu však pravil, že svěřuje svou ženu a&#160;dítě jeho péči. A&#160;napsal mu to velmi naléhavě, doufaje, že ho tak probudí z&#160;jakékoli malomyslnosti či nebezpečného ohlížení po minulosti, které, jak předvídal, mohlo by u&#160;něho nastat.</p>
			<p class="MLP_text ParaOverride-1">Všechny je odporučil do péče pana Lorryho, kterému vysvětlil stav svého majetku. Když dopsal tento dopis, který zakončil mnoha výrazy vděčného přátelství a&#160;vřelé příchylnosti, bylo vše vykonáno. Na Cartona nepomyslil. Jeho duše byla tak plna ostatních, že na něj ani nevzpomněl.</p>
			<p class="MLP_text ParaOverride-1">Dokončil tyto dopisy, než se zhasínalo. Když ulehl na slamník, myslil si, že s&#160;tímto světem skoncoval.</p>
			<p class="MLP_text ParaOverride-1">Ve spánku ho však svět zval zpátky a&#160;ukazoval se mu v&#160;zářivých podobách. Svoboden a&#160;šťasten pobýval opět nesmírně volný a&#160;s&#160;lehkostí v&#160;srdci s&#160;Lucií ve starém domě v&#160;Soho (i když se ten dům nikterak nepodobal domu skutečnému) a&#160;ona mu říkala, že to všechno byl sen a&#160;že nikdy ani neodjel. Po okamžiku úplného zapomenutí se mu zdálo, že již skončilo jeho utrpení, že se k&#160;ní mrtev a&#160;usmířen vrátil, a&#160;přece se s&#160;ním nic nezměnilo. Ještě jednou úplné zapomenutí, a&#160;pak se probudil do šerého jitra nevěda, kde je a&#160;co se stalo, až mu bleskla hlavou myšlenka: „Toto je den mé smrti!“</p>
			<p class="MLP_text ParaOverride-1">Tak prožil hodiny před dnem, kdy mělo padnout dvaapadesát hlav. A&#160;když nyní byl takto uklidněn, když doufal, že se smrti postaví tváří v&#160;tvář hrdinsky, nastala v&#160;jeho probuzených myšlenkách nová činnost, kterou bylo těžko zvládnout.</p>
			<p class="MLP_text ParaOverride-1">Nikdy neviděl nástroj, jenž měl ukončit jeho život. Jak vysoko je postaven nad zemí, kolik schodů k&#160;němu vede, kde stojí, jak bude uchopen, zda ruce, jež ho uchopí, budou potřísněny krví, kam bude obrácena jeho tvář, zda bude první nebo zda bude poslední; takové a&#160;mnohé podobné otázky se mu, nikterak neřízeny jeho vůlí, bezpočtukrát znovu a&#160;znovu vnucovaly. Nebyly spjaty se strachem; žádný strach si neuvědomoval. Vznikaly spíše z&#160;podivně tísnivého přání vědět, jak si má počínat, až nastane ta chvíle; z&#160;přání obrovitě neúměrného těm několika rychlým okamžikům, jichž se týkalo; byly to otázky, jež mu spíše připadaly jako zvědavost nikoli jeho vlastní duše, nýbrž nějaké jiné duše, skryté v&#160;ní.</p>
			<p class="MLP_text ParaOverride-1">Když tak přecházel sem a&#160;tam, čas plynul a&#160;hodiny odbíjely počty úderů, které už nikdy znovu neuslyší. Navždy odbila devátá, navždy odbila desátá, navždy odbila jedenáctá a&#160;blížila se dvanáctá, aby pominula. Když se byl těžce utkal s&#160;onou výstřední činností myšlenek, jež ho tolik znepokojila, zvítězil nad tím. Chodil sem a&#160;tam a&#160;tiše si sám pro sebe opakoval jejich jména. Překonal nejtěžší chvíle zápasu. Mohl teď přecházet sem a&#160;tam zbaven rozptylujících představ a&#160;modlit se za sebe i&#160;za ně.</p>
			<p class="MLP_text ParaOverride-1">Dvanáctá odbila navždy.</p>
			<p class="MLP_text ParaOverride-1">Bylo mu již řečeno, že poslední hodina je třetí, a&#160;věděl, že pro něj přijdou o&#160;něco dříve, neboť káry drkotají ulicemi těžkopádně a&#160;pomalu. Rozhodl se tedy, že za poslední bude pokládat druhou hodinu a&#160;že je třeba dodat si do té doby tolik síly, aby pak mohl posilovat jiné.</p>
			<p class="MLP_text ParaOverride-1">Když tak s&#160;rukama na prsou založenýma pravidelně přecházel sem a&#160;tam jako člověk docela jiný než onen vězeň v&#160;La Force, uslyšel bez překvapení, jak odbíjí jedna. Hodina, jež uplynula, byla právě tak dlouhá jako jiné. Oddaně vděčen nebesům, že se opět ovládá, pomyslil si: „Už zbývá jen jedna,“ a&#160;opět se jal přecházet.</p>
			<p class="MLP_text ParaOverride-1">Kroky na kamenné chodbě před dveřmi. Zarazil se.</p>
			<p class="MLP_text ParaOverride-1">Klíč byl vložen do zámku a&#160;otočil se. Než se dveře otevřely nebo právě v&#160;okamžiku, kdy se otvíraly, jakýsi muž pravil tiše anglicky: „Nikdy mě tu neviděl, stranil jsem se ho. Jděte dovnitř sám, počkám nablízku. Pospěšte!“</p>
			<p class="MLP_text ParaOverride-1">Dveře se rychle otevřely a&#160;zas zavřely, a&#160;klidně na něj upíraje zrak, se světlem úsměvu na tváři, s&#160;napomínavým prstem na rtech stál mu tam tváří v&#160;tvář Sydney Carton.</p>
			<p class="MLP_text ParaOverride-1">Bylo něco tak podivně zářivého v&#160;jeho pohledu, že vězeň v&#160;prvním okamžiku zapochyboval, zda to není zjevení, zrozené jeho vlastní představivostí. Promluvil však a&#160;byl to jeho hlas; stiskl vězňovu ruku a&#160;bylo to jeho stisknutí.</p>
			<p class="MLP_text ParaOverride-1">„Ze všech lidí na světě jste nejméně čekal právě mě,“ pravil.</p>
			<p class="MLP_text ParaOverride-1">„Nemohl jsem uvěřit, že jste to vy. Ještě teď tomu sotva věřím. Nejste –“ náhle ho to napadlo, „– nejste přece vězeň?“</p>
			<p class="MLP_text ParaOverride-1">„Ne. Mám náhodou jakousi moc nad jedním ze zdejších žalářníků, a&#160;proto tu stojím před vámi. Přicházím od ní&#160;– od vaší ženy, drahý Darnayi.“</p>
			<p class="MLP_text ParaOverride-1">Vězeň mu sevřel ruku.</p>
			<p class="MLP_text ParaOverride-1">„Přináším vám od ní prosbu.“</p>
			<p class="MLP_text ParaOverride-1">„Jakou?“</p>
			<p class="MLP_text ParaOverride-1">„Nejvážnější, nejnaléhavější, nejdůraznější prosbu, vyslovenou nejdojemnějším odstínem hlasu, který je vám tak drahý a&#160;na který se tak dobře pamatujete.“</p>
			<p class="MLP_text ParaOverride-1">Vězeň napůl odvrátil tvář.</p>
			<p class="MLP_text ParaOverride-1">„Nemáte čas ptát se mě, proč tu prosbu přináším a&#160;co vlastně znamená; a&#160;já nemám čas vám to povědět. Musíte se jí podřídit&#160;– svlékněte boty, které máte na sobě, a&#160;obujte si moje.“</p>
			<p class="MLP_text ParaOverride-1">U&#160;stěny kobky stála za vězněm židle. Postoupiv vpřed, Carton jej rychlostí blesku na ni posadil a&#160;bos se postavil před něj.</p>
			<p class="MLP_text ParaOverride-1">„Navlékněte moje boty. Dejte se do toho, soustřeďte se na to! Rychle!“</p>
			<p class="MLP_text ParaOverride-1">„Cartone, odtud nelze uniknout; nemůže se to podařit. Zemřete jen se mnou. Je to šílenství.“</p>
			<p class="MLP_text ParaOverride-1">„Bylo by to šílenství, kdybych na vás chtěl, abyste utekl; ale chci to snad? Až vám řeknu, abyste prošel tady těmi dveřmi, pak mi řekněte, že je to šílenství a&#160;zůstaňte tady. Uvažte si tady tu moji vázanku, oblékněte můj kabát. Já vám zatím rozváži stužku ve vlasech, a&#160;vy si teď uvolněte vlasy, aby byly jako moje!“</p>
			<p class="MLP_text ParaOverride-1">Se zázračnou rychlostí, silou vůle i&#160;činu, jež se zdála nadpřirozená, přinutil ho ke všem těm převlekům. Vězeň byl v&#160;jeho rukou jako dítě.</p>
			<p class="MLP_text ParaOverride-1">„Cartone! Drahý Cartone! Je to šílenství. Nelze to dokázat, nikdo to nedokáže, pokoušeli se už o&#160;to a&#160;nikdy se to nikomu nepodařilo. Zapřísahám vás, nepřidávejte k&#160;hořkosti mé smrti ještě i&#160;smrt svoji.“</p>
			<p class="MLP_text ParaOverride-1">„Žádám vás snad, drahý Darnayi, abyste vyšel ze dveří? Až vás o&#160;to požádám, odmítněte. Tady máte na stole pero, inkoust a&#160;papír. Máte ruku dost klidnou, abyste mohl psát?“</p>
			<p class="MLP_text ParaOverride-1">„Než jste přišel, byla klidná.“</p>
			<p class="MLP_text ParaOverride-1">„Uklidněte ji zas a&#160;pište, co vám budu diktovat. Rychle, příteli, rychle!“</p>
			<p class="MLP_text ParaOverride-1">Tiskna si ruku k&#160;zmatené hlavě, Darnay usedl ke stolu. Carton s&#160;rukou na prsou stál těsně u&#160;něho.</p>
			<p class="MLP_text ParaOverride-1">„Pište přesně to, co budu říkat.“</p>
			<p class="MLP_text ParaOverride-1">„Komu to bude?“</p>
			<p class="MLP_text ParaOverride-1">„Nikomu.“ Dosud si Carton držel ruku na prsou.</p>
			<p class="MLP_text ParaOverride-1">„Mám napsat datum?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">Při každé <a id="_idTextAnchor003"></a>otázce vězeň vzhlédl. Carton, jak tu stál vedle něho s&#160;rukou na prsou, shlížel na něj.</p>
			<p class="MLP_text ParaOverride-1">„‚Jestliže si vzpomínáte na slova,‘“ jal se Carton diktovat, „‚jež mezi námi kdysi před lety padla, okamžitě pochopíte, až toto spatříte. Jistě se na ně pamatujete. Vy na ně přece nemůžete zapomenout.‘“</p>
			<p class="MLP_text ParaOverride-1">Odtáhl ruku od prsou; když vězeň náhodou v&#160;uspěchaném údivu vzhlédl, ruka se zarazila a&#160;kolem něčeho se sevřela.</p>
			<p class="MLP_text ParaOverride-1">„Napsal jste: nemůžete zapomenout?“ zeptal se Carton.</p>
			<p class="MLP_text ParaOverride-1">„Napsal. Máte v&#160;ruce zbraň?“</p>
			<p class="MLP_text ParaOverride-1">„Ne, nejsem ozbrojen.“</p>
			<p class="MLP_text ParaOverride-1">„Co to máte v&#160;ruce?“</p>
			<p class="MLP_text ParaOverride-1">„To se hned dovíte. Pište dál; ještě jen několik slov.“ Opět diktoval. „‚Jsem vděčen, že nastal čas, kdy ta slova mohu dokázat. Když tak činím, nelituji toho ani netruchlím.‘“ Zatím co říkal tato slova s&#160;očima upřenýma na píšícího, pohybovala se jeho ruka pomalu a&#160;opatrně až blízko k&#160;tváři píšícího.</p>
			<p class="MLP_text ParaOverride-1">Pero vypadlo z&#160;Darnayových prstů na stůl a&#160;on se prázdným pohledem rozhlédl.</p>
			<p class="MLP_text ParaOverride-1">„Co je to za výpary?“ zeptal se.</p>
			<p class="MLP_text ParaOverride-1">„Výpary?“</p>
			<p class="MLP_text ParaOverride-1">„Něco jsem ucítil.“</p>
			<p class="MLP_text ParaOverride-1">„Nic nepozoruji, nic takového tu nemůže být. Vezměte pero a&#160;dopište to. Pospěšte, pospěšte!“</p>
			<p class="MLP_text ParaOverride-1">Vězeň se pokusil soustředit svou pozornost, jako by ho opouštěla paměť a&#160;jako by jeho smysly byly ochromeny. Když se zamženýma očima a&#160;změněným dechem vzhlédl ke Cartonovi, Carton&#160;– s&#160;rukou opět na prsou&#160;– díval se na něj zcela klidně.</p>
			<p class="MLP_text ParaOverride-1">„Pospěšte si, pospěšte!“</p>
			<p class="MLP_text ParaOverride-1">Vězeň se znovu sklonil nad papír.</p>
			<p class="MLP_text ParaOverride-1">„‚Kdyby tomu bylo jinak,‘“ kradla se Cartonova ruka opět opatrně a&#160;tiše dolů, „‚nebyl bych nikdy využil této příležitosti, na kterou jsem dlouho čekal. Kdyby tomu bylo jinak,‘“ ruka již byla u&#160;vězňovy tváře, „, musel bych se zodpovídat za mnohem víc věcí. Kdyby tomu bylo jinak&#160;–‘“ Carton se podíval na pero a&#160;spatřil, že čmárá nesrozumitelné značky.</p>
			<p class="MLP_text ParaOverride-1">Cartonova ruka se už nevrátila na prsa. Vězeň s&#160;vyčítavým výrazem vyskočil, ale Cartonova ruka se pevně přitiskla k&#160;jeho nozdrám a&#160;levá Cartonova paže jej uchopila kolem pasu. Po několik vteřin slabě zápolil s&#160;mužem, jenž přišel za něj položit svůj život; ale asi tak za minutu ležel již natažen na podlaze.</p>
			<p class="MLP_text ParaOverride-1">Rychle, ale s&#160;rukama právě tak soustředěnýma k&#160;úkolu, jako bylo soustředěno jeho srdce, oblekl se Carton do šatů, jež vězeň odložil, učesal si vlasy a&#160;svázal je stužkou, kterou vězeň nosil. Pak tiše zavolal: „Vy tam, vstupte! Pojďte sem!“ a&#160;objevil se udavač.</p>
			<p class="MLP_text ParaOverride-1">„Chápete už?“ pravil Carton, vzhlížeje k&#160;němu, zatím co klečel vedle ochromeného těla a&#160;zastrkoval popsaný papír na prsa. „Je to pro vás příliš velké riziko?“</p>
			<p class="MLP_text ParaOverride-1">„Pane Cartone,“ odpověděl udavač, lusknuv bojácně prsty, „jestli poctivě dodržíte, co jsme smluvili, v&#160;tomhle při té tlačenici tady pro mě riziko nebude.“</p>
			<p class="MLP_text ParaOverride-1">„Nebojte se. Poctivě to dodržím až do smrti.“</p>
			<p class="MLP_text ParaOverride-1">„Musíte, pane Cartone, jestli jich má být přesně dvaapadesát. Když v&#160;tomhle oblečení ten počet dovršíte, ničeho se nebudu bát.“</p>
			<p class="MLP_text ParaOverride-1">„Nebojte se! Už brzy vám nebudu moci ničím uškodit a&#160;ostatní budou daleko odtud, dej to Bůh! Teď přiveďte pomoc a&#160;odneste mě ke kočáru.“</p>
			<p class="MLP_text ParaOverride-1">„Vás?“ zeptal se udavač znepokojeně.</p>
			<p class="MLP_text ParaOverride-1">„Jej, toho, s&#160;kterým jsem si vyměnil místo. Půjdete ven touž branou, kterou jste mě přivedl?“</p>
			<p class="MLP_text ParaOverride-1">„Ovšem.“</p>
			<p class="MLP_text ParaOverride-1">„Byl jsem slabý a&#160;na omdlení, když jste mě sem vedl, a&#160;jsem ještě slabší teď, když mě vedete ven. Rozhovor na rozloučenou byl na mne příliš. Takové věci se tu dějí často, až příliš často. Váš život je ve vašich vlastních rukou. Rychle! Zavolejte si pomoc!“</p>
			<p class="MLP_text ParaOverride-1">„Přísaháte, že mě nepodvedete?“ pravil chvějící se udavač, když se v&#160;posledním okamžiku zarazil.</p>
			<p class="MLP_text ParaOverride-1">„Člověče, člověče!“ řekl Carton, dupnuv nohou. „Což jsem vám už slavnostně nepřísahal, že to provedu podle úmluvy až do konce; teď tu zbytečně mrháte vzácným časem. Sám ho odveďte na nádvoří, o&#160;kterém jsem vám řekl, sám ho posaďte do kočáru, ukažte ho sám panu Lorrymu, řekněte panu Lorrymu, aby ho nekřísili ničím jiným než čerstvým vzduchem, aby si vzpomněl na moje slova z&#160;včerejšího večera a&#160;na svůj slib a&#160;aby okamžitě odjeli!“</p>
			<p class="MLP_text ParaOverride-1">Udavač se vzdálil a&#160;Carton, posadiv se ke stolu, podepřel si čelo o&#160;ruce. Za okamžik se udavač vrátil s&#160;dvěma muži.</p>
			<p class="MLP_text ParaOverride-1">„Tak co?“ pravil jeden z&#160;nich, pohlížeje na ležící postavu. „Tak ho to sklátilo, když se dověděl, že přítel vyhrál v&#160;loterii svaté Gilotiny?“</p>
			<p class="MLP_text ParaOverride-1">„Dobrého vlastence by ani nemohlo víc sklátit, kdyby se dověděl, že si šlechtic vytáhl prázdný lístek.“</p>
			<p class="MLP_text ParaOverride-1">Zvedli bezvědomou postavu, položili ji na nosítka, která přinesli před dveře, a&#160;sehnuli se, aby je zvedli.</p>
			<p class="MLP_text ParaOverride-1">„Čas se vám krátí, Evrémonde,“ řekl udavač varovně. </p>
			<p class="MLP_text ParaOverride-1">„Vím to dobře,“ odpověděl Carton. „Postarejte se o&#160;mého přítele, prosím vás o&#160;to, a&#160;odejděte.“</p>
			<p class="MLP_text ParaOverride-1">„Tak pojďte, děti,“ pravil Barsad. „Zvedněte ho a&#160;jdeme!“ Dveře se zavřely a&#160;Carton zůstal sám. Napínaje sluch, jak jen mohl, nezaslechl nic, co by znamenalo, že vzniklo podezření nebo poplach. Nic takového se nestalo. Otáčely se klíče, bouchaly dveře, bylo slyšet kročeje na vzdálených chodbách; nenastal žádný křik nebo spěch, který by se zdál neobvyklý. Když po chvíli svobodněji vydechl, posadil se ke stolu a&#160;naslouchal opět až do chvíle, kdy hodiny udeřily dvě.</p>
			<p class="MLP_text ParaOverride-1">Pak se k&#160;němu donesly zvuky, kterých se nebál, neboť si uměl představit, co znamenají. Bylo postupně otevřeno několik dveří a&#160;pak i&#160;jeho. Žalářník se seznamem v&#160;ruce nahlédl dovnitř; řekl jen: „Pojďte za mnou, Evrémonde!“ a&#160;on šel za ním do vzdálené temné a&#160;prostorné místnosti. Byl podmračný zimní den, a&#160;tak, když se stíny uvnitř smísily se stíny zvenčí, mohl jen nejasně rozeznat ostatní, kteří sem byli přivedeni, aby jim byly spoutány ruce. Někteří stáli, jiní seděli. Někteří naříkali a&#160;neklidně přecházeli, ale těch bylo málo. Z&#160;veliké většiny byli tiší a&#160;klidní a&#160;upřeně hleděli k&#160;zemi.</p>
			<p class="MLP_text ParaOverride-1">Když tak stál u&#160;stěny v&#160;temném koutě, zatím co někteří z&#160;dvaapa­desáti byli přiváděni až po něm, jakýsi muž se zastavil, kráčeje mimo něj, a&#160;objal ho, jako by jej znal. Velmi ho to poděsilo, neboť tak mohl být prozrazen; ale muž šel dál. Potom za několik málo okamžiků jakási mladá žena křehké dívčí postavy, krásné drobné tváře, kde nebylo ani stopy po nějaké barvě, a&#160;velikých, široce rozevřených, trpělivých očí, vstala z&#160;místa, kde ji byl spatřil sedět, a&#160;přistoupila pohovořit s&#160;ním.</p>
			<p class="MLP_text ParaOverride-1">„Občane Evrémonde,“ pravila, dotýkajíc se ho chladnou rukou. „Jsem ta ubohá švadlenka, co s&#160;vámi byla v&#160;La Force.“ </p>
			<p class="MLP_text ParaOverride-1">Zamumlal v&#160;odpověď: „Pravda. Zapomněl jsem, z&#160;čeho jste byla obžalována.“</p>
			<p class="MLP_text ParaOverride-1">„Úklady. Přestože spravedlivé nebe ví, že ničím takovým nejsem vinna. Což tomu lze věřit? Koho by napadlo chystat úklady s&#160;ubohou slabou bytůstkou, jako jsem já?“</p>
			<p class="MLP_text ParaOverride-1">Tolik ho dojal nešťastný úsměv, s&#160;nímž to řekla, že mu slzy vytryskly z&#160;očí.</p>
			<p class="MLP_text ParaOverride-1">„Nebojím se umřít, občane Evrémonde, ale nic jsem neudělala. Nejsem neochotna umřít, jestli z&#160;mé smrti bude mít užitek Republika, která pro nás chudé udělala tolik dobrého; ale nevím, co by z&#160;mé smrti mohla mít, občane Evrémonde. Taková ubohá slabá bytůstka!“</p>
			<p class="MLP_text ParaOverride-1">Tato dívka, hodná slitování, byla poslední věc na světě, pro kterou se rozehřálo a&#160;dojalo jeho srdce.</p>
			<p class="MLP_text ParaOverride-1">„Slyšela jsem, že jste byl osvobozen, občane Evrémonde. Doufala jsem, že to je pravda.“</p>
			<p class="MLP_text ParaOverride-1">„Byl jsem osvobozen. Ale znovu mě zatkli a&#160;odsoudili.“</p>
			<p class="MLP_text ParaOverride-1">„Jestli pojedu s&#160;vámi, občane Evrémonde, dovolíte mi, abych se drže­la vaší ruky? Nebojím se, ale jsem malá a&#160;slabá a&#160;dodá mi to odvahu.“</p>
			<p class="MLP_text ParaOverride-1">Když se trpělivé oči pozvedly k&#160;jeho tváři, spatřil v&#160;nich náhlou pochybnost a&#160;pak úžas. Stiskl upracované, hladem vyhublé prsty a&#160;přiložil ruku k&#160;ústům.</p>
			<p class="MLP_text ParaOverride-1">„Jdete umřít za něj?“ zašeptala.</p>
			<p class="MLP_text ParaOverride-1">„A&#160;za jeho ženu a&#160;dítě. Tiše! Ano.“</p>
			<p class="MLP_text ParaOverride-1">„Ach, dovolíte mi, abych svírala vaši statečnou ruku, cizinče?“</p>
			<p class="MLP_text ParaOverride-1">„Tiše! Ano, ubohá sestřičko, až do konce.“</p>
			<p class="MLP_text ParaOverride-1">Tytéž stíny, jež padají na vězení, padají v&#160;téže brzké odpolední hodině na bránu v&#160;hradbách, kde se dav tísní kolem a&#160;kam přijíždí kočár, opouštějící Paříž, aby byl prohlédnut. </p>
			<p class="MLP_text ParaOverride-1">„Kdo tu jede? Koho to máme uvnitř? Doklady!“</p>
			<p class="MLP_text ParaOverride-1">Doklady byly podány a&#160;přečteny.</p>
			<p class="MLP_text ParaOverride-1">„Alexandre Manette. Lékař. Francouz. Který to je?“ </p>
			<p class="MLP_text ParaOverride-1">Tenhle je to; tento bezmocný, nesrozumitelně mumlající, blábolící stařec.</p>
			<p class="MLP_text ParaOverride-1">„Občan doktor to zřejmě nemá v&#160;hlavě v&#160;pořádku. Revoluční horečka na něj asi byla moc?“</p>
			<p class="MLP_text ParaOverride-1">Až příliš.</p>
			<p class="MLP_text ParaOverride-1">„Cha! Tak mnozí ji dostávají. Jeho dcera. Francouzka. Která to je?“</p>
			<p class="MLP_text ParaOverride-1">Tahle je to.</p>
			<p class="MLP_text ParaOverride-1">„Jiná to být nemůže. Lucie, Evrémondova žena, viďte?“ </p>
			<p class="MLP_text ParaOverride-1">Ano.</p>
			<p class="MLP_text ParaOverride-1">„Cha! Evrémonde pojede jinam. Lucie, její dcera. Angličanka. To je tahle?“</p>
			<p class="MLP_text ParaOverride-1">Tahle a&#160;žádná jiná.</p>
			<p class="MLP_text ParaOverride-1">„Polib mě, Evrémondovo dítě. Tak, teď jsi políbila dobrého republikána; to je v&#160;tvé rodině něco nového; vzpomínej na to! Sydney Carton. Advokát. Angličan. Který to je?“ </p>
			<p class="MLP_text ParaOverride-1">Tady leží v&#160;koutě kočáru. Také na něj ukázali.</p>
			<p class="MLP_text ParaOverride-1">„Tak nám ten anglický advokát zřejmě omdlel?“</p>
			<p class="MLP_text ParaOverride-1">Doufají, že se na čerstvějším vzduchu brzy vzpamatuje. Nemá prý pevné zdraví a&#160;smutně se rozloučil s&#160;přítelem, jenž je v&#160;nemilosti Republiky.</p>
			<p class="MLP_text ParaOverride-1">„A&#160;to je všechno? To tedy není mnoho! Mnozí jsou v&#160;nemilosti Republiky a&#160;musí se podívat okénkem ven. Jarvis Lorry. Zaměstnanec banky. Angličan. Který to je?“</p>
			<p class="MLP_text ParaOverride-1">„Já to jsem. Nezbytně já, protože jsem tu už poslední.“ </p>
			<p class="MLP_text ParaOverride-1">Je to Jarvis Lorry, jenž zodpověděl všechny předchozí otázky. Je to Jarvis Lorry, jenž vystoupil a&#160;stojí nyní s&#160;rukou na dvířkách kočáru, odpovídaje skupině úředníků. Zvolna obcházejí kočár a&#160;zvolna stoupají na kozlík, aby se podívali na nevelké množství zavazadel, jež veze na střeše; venkované, postávající kolem, tlačí se blíž ke kočáru a&#160;lačně nahlížejí dovnitř; matka, držící v&#160;náruči dítě, pozvedá jeho krátkou ruku, aby se dotklo ženy šlechtice, jenž propadl gilotině.</p>
			<p class="MLP_text ParaOverride-1">„Tady máte potvrzené doklady, Jarvisi Lorry.“</p>
			<p class="MLP_text ParaOverride-1">„Můžeme odjet, občane?“</p>
			<p class="MLP_text ParaOverride-1">„Můžete. Vpřed, postilioni! Šťastnou cestu!“</p>
			<p class="MLP_text ParaOverride-1">„Zdravím vás, občané.&#160;– A&#160;první nebezpečí máme za sebou!“</p>
			<p class="MLP_text ParaOverride-1">To opět jsou slova Jarvise Lorryho, když sepjal ruce a&#160;podíval se vzhůru. Uvnitř kočáru je děs, je tam pláč, je tam těžký dech cestujícího, zbaveného smyslů.</p>
			<p class="MLP_text ParaOverride-1">„Nejedeme příliš pomalu? Nelze je přimět, aby jeli rychleji?“ táže se Lucie a&#160;tiskne se k&#160;starému pánovi.</p>
			<p class="MLP_text ParaOverride-1">„To by vypadalo jako útěk, má drahá. Nesmím na ně příliš naléhat; vzbudilo by to podezření.“</p>
			<p class="MLP_text ParaOverride-1">„Ohlédněte se, podívejte se dozadu, zda nás nepronásledují!“</p>
			<p class="MLP_text ParaOverride-1">„Silnice je prázdná, má nejdražší. Až dosud nás nepronásledují.“</p>
			<p class="MLP_text ParaOverride-1">Míjíme dvojice a&#160;trojice domů, osamělé usedlosti, pobořené stavby, barvírny, koželužny a&#160;podobné dílny, jedeme otevřeným krajem, alejemi bezlistých stromů. Pod námi je tvrdá nerovná dlažba, po stranách měkké hluboké bláto. Někdy zajedeme do bahna na okraji, abychom se vyhnuli kamení, jež rachotí pod koly a&#160;roztřásá nás; někdy tam v&#160;kalužích a&#160;blátivých kolejích uvázneme. Tu jsou pak muka naší ne­trpě­livosti tak veliká, že už se v&#160;poplašeném spěchu chystáme vystoupit a&#160;utíkat&#160;– skrýt se někde&#160;– cokoli udělat, jen abychom nestáli na místě.</p>
			<p class="MLP_text ParaOverride-1">Projeli jsme volnou krajinou a&#160;opět jsme mezi rozpadlými stavbami, osamělými usedlostmi, barvírnami, koželužnami a&#160;podobnými dílnami, mezi dvojicemi a&#160;trojicemi domů, v&#160;alejích bezlistých stromů. Oklamali nás ti lidé a&#160;vezou nás touž cestou zpět? Není tohle ono místo, jímž jsme již dvakrát projeli? Díky Bohu, ne. Vesnice. Ohlédněte se, podívejte se dozadu, jestli nejsme pronásledováni! Tiše! Poštovní stanice.</p>
			<p class="MLP_text ParaOverride-1">Zvolna vypřahají naše čtyři koně; dlouho tu kočár v&#160;uličce stojí bez koní a&#160;zdá se, jako by se už nikdy neměl rozjet; zvolna se zas jeden po druhém objevují koně; zvolna jdou za nimi noví postilioni, silní a&#160;zaplétající své biče; dosavadní postilioni počítají svoje peníze, špatně sčítají a&#160;nejsou se součty spokojeni. Po celou tu dobu naše přetížená srdce bijí rychlostí, jež by daleko předstihla nejrychlejší trysk nejrychlejších koní z&#160;těch, co jich kdy po světě běhalo.</p>
			<p class="MLP_text ParaOverride-1">Konečně jsou noví postilioni v&#160;sedlech a&#160;staří zůstávají vzadu. Jedeme vsí, vzhůru do kopce, z&#160;kopce dolů a&#160;pak vlhkou nížinou. Náhle spolu postilioni hovoří se vzrušenými posunky a&#160;koně jsou zaraženi tak prudce, že až zadky dosedají na zem. Jsme pronásledováni?</p>
			<p class="MLP_text ParaOverride-1">„Hej! Vy tam v&#160;kočáře. Mluvte!“</p>
			<p class="MLP_text ParaOverride-1">„Co se děje?“ táže se pan Lorry, vyhlížeje z&#160;okna.</p>
			<p class="MLP_text ParaOverride-1">„Kolik říkali?“</p>
			<p class="MLP_text ParaOverride-1">„Nerozumím vám.“</p>
			<p class="MLP_text ParaOverride-1">„– Tam na poslední stanici. Kolik říkali, že jich dnes šlo ke gilotině?“</p>
			<p class="MLP_text ParaOverride-1">„Dvaapadesát.“</p>
			<p class="MLP_text ParaOverride-1">„Já to říkal! Výborné číslo! Tady můj spoluobčan říkal, že dvaačty­řicet; o&#160;deset hlav víc, to už stojí za to. Gilotina pěkně pokračuje. Mám ji rád. Tak jedeme! Hop!“</p>
			<p class="MLP_text ParaOverride-1">Noční temnota roste. Pohnul sebou trochu víc, začíná ožívat a&#160;mluvit srozumitelně; myslí, že jsou dosud spolu, oslovuje ho jménem a&#160;táže se ho, co to má v&#160;ruce. Smiluj se nad námi, laskavé nebe, a&#160;pomoz nám! Ohlédněte se, vyhlédněte ven, zda nejsme pronásledováni.</p>
			<p class="MLP_text ParaOverride-1">Vítr se žene za námi, mraky letí za námi, měsíc se vynořuje za námi, celá přízračná noc nás pronásleduje, ale až dosud nepronásleduje nás nic jiného.</p>
		</div>
</body>
</html>