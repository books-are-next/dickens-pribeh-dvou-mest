<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pribeh_dvou_mest-36</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pribeh_dvou_mest-36" xml:lang="cs-CZ">
		<div class="Z-kladn--textový-r-meček">
			<p id="_idParaDest-35" class="MLP_uroven2_kapitola ParaOverride-1">Kapitola druhá <br/>Brus</p>
			<p class="MLP_text_bez1radku ParaOverride-1">Sídlem Tellsonovy banky v&#160;pařížské čtvrti Saint Germain bylo křídlo velikého domu, kam se přicházelo přes nádvoří, oddělené od ulice vysokou zdí a&#160;pevnými vraty. Dům patřil velkomožnému šlechtici, jenž v&#160;něm bydlil až do chvíle, kdy uprchl před nepokoji v&#160;šatech svého kuchaře a&#160;utekl za hranice. Nyní už pouhá štvaná zvěř, unikající před lovci, přece jen to nebyl ve svém převtělení nikdo jiný než onen milostivý pán, pro jehož rty chystali čokoládu tři statní muži vedle řečeného již kuchaře.</p>
			<p class="MLP_text ParaOverride-1">Když milostivý pán odešel a&#160;když si oni tři statní muži sami dali rozhřešení z&#160;hříchu, že brali od něho vysoké platy, a&#160;to na základě toho, že byli víc než připraveni a&#160;ochotni proříznout mu hrdlo ve jménu rodící se jednotné a&#160;nedělitelné Republiky volnosti, rovnosti, bratrství nebo smrti, dům milostivého pána byl nejprve dán pod vnucenou správu a&#160;pak zabaven. Neboť věci pokračovaly tak rychle, dekret stíhal dekret s&#160;takovou překotností, že nyní, třetího večera podzimního měsíce září, vládli nad domem milostivého pána vlastenečtí pověřenci zákona, označili jej trikolorou a&#160;popíjeli pálenku v&#160;jeho slavnostních pokojích.</p>
			<p class="MLP_text ParaOverride-1">Kdyby byla měla Tellsonova banka v&#160;Londýně podobné sídlo jako v&#160;Paříži, bylo by to ředitele brzy zbavilo rozumu a&#160;podnik by se byl octl v&#160;seznamu bankrotářů. Neboť co by byla usedlá britská odpovědnost a&#160;počestnost řekla oranžovníkům v&#160;bednách na nádvoří před bankou nebo dokonce Amorkovi nad výplatní přepážkou? A&#160;přece tu takové věci byly. Pánové z&#160;banky dali sice Amorka zabílit, ale přece jen ho tam na stropě bylo vidět v&#160;nejlehčím prádle, na jaké jen lze pomyslit, jak míří (což vskutku dělá velmi často) od rána do večera na peníze. Na bankéřském Lombard Streetu v&#160;Londýně byl by tento mladý pohan nevyhnutelně přivodil úpadek a&#160;byl by jej přivodil i&#160;onen záclonou zastřený přístěnek za tím nesmrtelným chlapcem nebo i&#160;ono zrcadlo, zasazené do zdi, či konečně úředníci, naprosto ne staří, kteří na nejmenší podnět veřejně tančili. A&#160;přece se francouzské Tellsonově bance vedlo se všemi těmi věcmi neobyčejně dobře, a&#160;pokud byly klidné časy, nikdo se jich nezděsil a&#160;nezačal vybírat peníze.</p>
			<p class="MLP_text ParaOverride-1">Kolik peněz bude napříště vybráno z&#160;Tellsonovy banky a&#160;kolik jich tam zůstane ztracených a&#160;zapomenutých, kolik příborů a&#160;skvostů bude zbaveno lesku v&#160;úkrytech Tellsonovy banky, zatím co ti, kteří je tam uložili, budou rezivět ve vězení a&#160;hynout tam násilnou smrtí, kolik účtů u&#160;Tellsonovy banky nebude na tomto světě už nikdy vyrovnáno a&#160;kolik jich tedy bude nutno převést na onen svět, to by byl toho večera nikdo nemohl říci, jako to nemohl říci ani pan Jarvis Lorry, přestože o&#160;těchto otázkách velmi zahloubaně přemýšlel. Seděl u&#160;krbu, v&#160;němž hořelo dříví právě zapálené (rok, stižený zkázou a&#160;bezúrodností, byl i&#160;předčasně chladný), a&#160;na jeho poctivé a&#160;statečné tváři byl stín hlubší, než jaký mohla vrhat zavěšená lampa, než jaký mohl na ni tak soumračně odrazit kterýkoli předmět v&#160;pokoji&#160;– a&#160;byl to stín zděšení.</p>
			<p class="MLP_text ParaOverride-1">Ve své věrnosti bance, s&#160;níž srostl, až byl její částí jako zakořeněný břečťan, ubytoval se v&#160;jejím domě. Poněvadž vlastenci již obsadili hlavní budovu, byl ten dům náhodou do jisté míry bezpečný, ale poctivý starý pán na nic takového ani nepomyslil. Jakmile konal povinnost, byly mu všechny takové okolnosti lhostejny. Při protějším okraji nádvoří bylo pod sloupovím rozsáhlé stanoviště povozů&#160;– a&#160;dosud tam stálo několik kočárů milostivého pána. K&#160;dvěma sloupům byly připevněny dvě velké planoucí pochodně a&#160;v&#160;jejich světle tam pod širým nebem stál veliký brus, přístroj hrubě sestrojený, jenž, jak se zdálo, byl sem patrně ve spěchu přinesen z&#160;nějaké blízké kovárny nebo jiné dílny. Když pan Lorry vstal a&#160;podíval se oknem na tyto neškodné věci, zachvěl se a&#160;vrátil se na svoje místo u&#160;krbu. Otevřel nejen okno, nýbrž i&#160;mřížovou okenici za ním, obojí pak zas zavřel a&#160;chvěl se po celém těle.</p>
			<p class="MLP_text ParaOverride-1">Z&#160;ulic za vysokou zdí a&#160;pevnou branou doléhal sem obvyklý večerní hluk města, v&#160;němž tu a&#160;tam zazněl nepopsatelný příšerný a&#160;strašný zvuk, jako by nějaký hlas v&#160;hrůze stoupal vzhůru a&#160;zkoumal dálku nebes.</p>
			<p class="MLP_text ParaOverride-1">„Díky Bohu,“ pravil pan Lorry, sepjav ruce, „že dnes večer není v&#160;tomhle děsivém městě nikdo z&#160;těch, kdo jsou mi blízcí a&#160;milí. Bůh kéž je milostiv ke všem, kteří jsou v&#160;nebezpečí!“ </p>
			<p class="MLP_text ParaOverride-1">Brzy nato zazněl zvonek u&#160;velkých vrat, pan Lorry si pomyslil: „Jsou tu zas!“ a&#160;naslouchaje, zůstal sedět. Nenastal však žádný hlučný vpád do nádvoří, jak očekával, nýbrž uslyšel jen, jak vrata opět zaklapla, a&#160;pak bylo zas ticho.</p>
			<p class="MLP_text ParaOverride-1">Když v&#160;něm takto procitl znepokojivý úlek, dolehly na něj i&#160;jakési mlhavé obavy o&#160;banku, jež by byla odůvodnila nějaká veliká událost. Banka byla střežena, a&#160;tak vstal, aby se šel podívat mezi ty spolehlivé lidi, kteří ji hlídali, když tu se náhle dveře pokoje otevřely a&#160;spěšně vešly dvě postavy, při jejichž spatření úžasem uskočil zpět.</p>
			<p class="MLP_text ParaOverride-1">Lucie a&#160;její otec! Lucie s&#160;rukama k&#160;němu napřaženýma a&#160;s&#160;oním dávným výrazem vážnosti, tak soustředěným a&#160;prohloubeným, že se zdálo, jako by byl býval vtisknut její tváři výslovně proto, aby v&#160;této těžké hodině jejího života vyjadřovala tato tvář moc a&#160;sílu.</p>
			<p class="MLP_text ParaOverride-1">„Co to má znamenat?“ zvolal pan Lorry bez dechu a&#160;zmaten. „Co se děje? Lucie! Manette! Co se stalo? Co vás sem přivedlo? Co to znamená?“</p>
			<p class="MLP_text ParaOverride-1">Všecka bledá a&#160;zbavena rozvahy, se zraky na něj upřenými vydechla prosebně v&#160;jeho náručí: „Ach, drahý příteli! Můj manžel!“</p>
			<p class="MLP_text ParaOverride-1">„Váš manžel, Lucie?“</p>
			<p class="MLP_text ParaOverride-1">„Charles.“</p>
			<p class="MLP_text ParaOverride-1">„Co je s&#160;Charlesem?“</p>
			<p class="MLP_text ParaOverride-1">„Je tady.“</p>
			<p class="MLP_text ParaOverride-1">„Tady v&#160;Paříži?“</p>
			<p class="MLP_text ParaOverride-1">„Už je tu několik dní&#160;– tři nebo čtyři&#160;– nevím kolik&#160;– nemohu se soustředit. Vydal se sem za velkomyslným posláním; u&#160;městské brány ho zadrželi a&#160;vsadili do vězení.“</p>
			<p class="MLP_text ParaOverride-1">Starý pán vydal ze sebe nepotlačitelný výkřik. Takřka v&#160;témže okamžiku zazvonil opět zvonek na hlavní bráně a&#160;do nádvoří se vehnal hluk kroků a&#160;hlasů.</p>
			<p class="MLP_text ParaOverride-1">„Co je to za hluk?“ pravil doktor, obraceje se k&#160;oknu. </p>
			<p class="MLP_text ParaOverride-1">„Nedívejte se tam!“ zvolal pan Lorry. „Nedívejte se ven! Jestli je vám život milý, Manette, neotvírejte okenici!“</p>
			<p class="MLP_text ParaOverride-1">S&#160;rukou na klice okna se doktor obrátil a&#160;pravil s&#160;klidným, nepolekaným úsměvem:</p>
			<p class="MLP_text ParaOverride-1">„Drahý příteli, mám v&#160;tomhle městě kouzlo nezranitelnosti. Byl jsem vězněn v&#160;Bastile. Není v&#160;Paříži vlastence&#160;– co říkám v&#160;Paříži, v&#160;celé Francii&#160;– který, jakmile by se dověděl, že jsem byl vězněn v&#160;Bastile, chtěl by se na mne vrhnout jinak, než aby mě bouřlivě objal nebo aby mě vítězně zvedl na ramena. Moje bývalé utrpení dalo mi moc projít městskou branou, dovědět se tam poslední zprávy o&#160;Charlesovi a&#160;dospět až sem. Věděl jsem, že tomu tak bude; věděl jsem, že mohu Charlesovi pomoci z&#160;každého nebezpečí; také jsem to Lucii řekl.&#160;– Co je to za hluk?“ Jeho ruka se opět pozvedla k&#160;oknu.</p>
			<p class="MLP_text ParaOverride-1">„Nedívejte se tam!“ zvolal pan Lorry v&#160;úplném zoufalství. „Ne, Lucie, ne, moje drahá, ani vy se tam nedívejte!“ Objal ji a&#160;zadržel. „Neděste se tolik, moje milovaná. Slavnostně vám tu přísahám, že nevím o&#160;ničem zlém, co by se bylo Charlesovi stalo; že jsem dokonce neměl ani tušení o&#160;jeho přítomnosti v&#160;tomto neblahém městě. V&#160;kterém je vězení?“</p>
			<p class="MLP_text ParaOverride-1">„V&#160;La Force!“</p>
			<p class="MLP_text ParaOverride-1">„V&#160;La Force! Lucie, dítě moje, jestli jste kdy byla v&#160;svém životě statečná a&#160;schopna pomáhat&#160;– a&#160;vy jste vždy byla taková&#160;– vezměte teď rozum do hrsti a&#160;budete dělat přesně to, co od vás budu žádat, neboť na tom záleží víc, než si můžete pomyslit, a&#160;víc, než mohu vypovědět. Dnes večer již nemůžete vykonat nic, co by jakkoli mohlo prospět; ven už nesmíte. Říkám to, poněvadž vás v&#160;Charlesově zájmu musím požádat o&#160;to, co bude pro vás ze všeho nejtěžší. Musíte teď poslouchat, uklidnit se a&#160;být tiše. Musíte mi dovolit, abych vás zavřel tady do jednoho ze zadních pokojů. Musíte zanechat svého otce a&#160;mne na několik minut o&#160;samotě, a&#160;jako že je na tomto světě s&#160;životem i&#160;smrt, nesmíte už otálet.“</p>
			<p class="MLP_text ParaOverride-1">„Podřídím se. Vidím vám na tváři, že vskutku nemohu nic jiného udělat. Vím, že máte pravdu.“</p>
			<p class="MLP_text ParaOverride-1">Starý pán ji políbil, spěšně ji odvedl do svého pokoje a&#160;zamkl; pak se rychle vrátil k&#160;doktorovi, otevřel okno, částečně otevřel i&#160;okenici, položil dlaň na doktorovu paži a&#160;vyhlíželi spolu na nádvoří.</p>
			<p class="MLP_text ParaOverride-1">Dívali se na zástup mužů a&#160;žen; nebyl to zástup početný, naprosto ne tak velký, aby zaplnil celé nádvoří; bylo to čtyřicet nebo padesát lidí. Lidé, kteří obsadili dům, vpustili je branou a&#160;zástup se vhrnul dovnitř, aby se dal do práce u&#160;brusu; zřejmě tam byl postaven právě pro ně, neboť to bylo místo příhodně odlehlé.</p>
			<p class="MLP_text ParaOverride-1">Ale jakou strašnou práci to dělali ti strašní dělníci!</p>
			<p class="MLP_text ParaOverride-1">Brus měl kliky po obou stranách a&#160;otáčeli jím zběsile dva muži, jejichž tváře, když je při otáčení pozvedli a&#160;odhodili z&#160;nich tak nazad dlouhé vlasy, vypadaly hrůzněji a&#160;krutěji než obličeje nejdivočejších divochů v&#160;nejbarbarštějším maskování. Ježila se na nich falešná obočí a&#160;falešné vousy, ohavné jejich podoby byly pomazány krví a&#160;potem, pokřiveny výkřiky, pronikavě vytřeštěny nejhrubším vzrušením a&#160;nevyspalostí. Zatím co tito zuřivci vytrvale točili, zatím co jim zcuchané vlasy padaly dopředu přes oči a&#160;zas zpět do týla, několik žen přidržovalo víno u&#160;jejich úst, aby se mohli napít; krev tu kapala, rozlévalo se víno, z&#160;kamene brusu odletoval proud jisker a&#160;všechno to zneřestnělé ovzduší kolem bylo proniknuto samou sedlou krví a&#160;samým ohněm. Oči nebyly schopny objevit jedinou bytost v&#160;tomto shluknutí, jež by nebyla potřísněna krví. Aby pronikli co nejdříve k&#160;ostřícímu kameni, strkali tu rameny jeden do druhého po pás obnažení muži, jejichž paže i&#160;těla byla pomazána krví, muži v&#160;nejrůznějších cárech, s&#160;těmito cáry krví pomazanými, muži ďábelsky ověšení ukořistěnými ženskými krajkami, hedvábím a&#160;stužkami, na nichž tyto hadříky byly krví promáčeny skrz naskrz. Krví byly rudé všechny sekery, nože, bodáky a&#160;dýky, které sem přinesli nabrousit. Některé dýky, už otupené, byly přivázány k&#160;zápěstí těch, kteří je nesli, různými kusy plátna nebo útržky šatstva; byly to pruhy nejrozmanitějších látek, ale všechny byly napuštěny touž barvou. Když pak zdivočelí nositelé těchto zbraní opět je odtrhli z&#160;proudu jisker a&#160;vydali se znovu do ulic, táž rudá barva plála v&#160;jejich rozběsněných očích, v&#160;těch očích, za jejichž obrácení v&#160;sloup dobře mířenou ranou byl by každý, jenž by je byl spatřil a&#160;jenž nepropadl zvířeckosti, dal dvacet let života.</p>
			<p class="MLP_text ParaOverride-1">To všechno viděli v&#160;jediném okamžiku, jak by to byl viděl tonoucí člověk nebo kterákoli lidská bytost, octnuvší se ve velikém nebezpečí. Odstoupili od okna a&#160;doktor se zadíval do přítelovy popelavé tváře, jako by se tázal na vysvětlení.</p>
			<p class="MLP_text ParaOverride-1">„Vraždí vězně,“ zašeptal pan Lorry, ohlížeje se se strachem po zamčených dveřích. „Jste-li si jist tím, co říkáte, máte-li opravdu onu moc, o&#160;které myslíte, že ji máte&#160;– a&#160;já věřím, že tomu tak je&#160;– dejte se těm ďáblům poznat, a&#160;ať vás odvedou do La Force. Nevím, zda není již pozdě, ale nemeškejte už ani minutu!“</p>
			<p class="MLP_text ParaOverride-1">Doktor Manette mu stiskl ruku, odspěchal prostovlasý z&#160;pokoje, a&#160;když se pan Lorry vrátil k&#160;okenici, byl již na nádvoří.</p>
			<p class="MLP_text ParaOverride-1">Rozhozené šedivé vlasy, nápadná tvář, nezdolná sebedůvěra jeho počínání, když před sebou rozhrnoval zbraně, jako by to byla voda, to všechno mu za okamžik vynutilo cestu do samého středu toho sběhu kolem kamene. Několik chvil trvala pak odmlka, po ní nastal zas hluk a&#160;zmatený hovor, do něhož bylo slyšet nesrozumitelný zvuk jeho hlasu; a&#160;potom ho pan Lorry spatřil, jak jej všichni obklopují a&#160;jak je uprostřed řady dvaceti mužů, seřazených rámě na rameni, spěšně odváděn z&#160;nádvoří za pokřiku: „Ať žije vězeň z&#160;Bastily! Na pomoc příbuznému vězně z&#160;Bastily v&#160;La Force! Udělejte tam vpředu místo pro vězně z&#160;Bastily! Zachraňte vězně Evrémonda v&#160;La Force!“ a&#160;tisíci výkřiků, jež na to odpovídaly.</p>
			<p class="MLP_text ParaOverride-1">S&#160;rozechvělým srdcem zavřel okenici, zavřel i&#160;okno, zatáhl záclonu a&#160;pospíšil k&#160;Lucii, aby jí pověděl, že lidé přispěli jejímu otci na pomoc a&#160;že odešel hledat jejího manžela. Zastihl u&#160;ní její dítě a&#160;slečnu Prossovou; ale překvapen tím byl až po chvíli velmi dlouhé, když pak seděl a&#160;díval se na ně uprostřed klidu, jaký jen tato noc mohla poskytnout.</p>
			<p class="MLP_text ParaOverride-1">Lucie, držíc se pevně jeho ruky, upadla do jakéhosi stavu strnulosti a&#160;seděla na podlaze u&#160;jeho nohou. Slečna Prossová položila dítě na jeho postel a&#160;hlava jí zvolna klesala na polštář vedle krásné svěřenky. Jak předlouhá to byla noc s&#160;nářkem ubohé ženy! A&#160;jak předlouhá to byla noc, když se její otec nevracel a&#160;nebylo žádných zpráv!</p>
			<p class="MLP_text ParaOverride-1">Ještě dvakrát zazněl temnotou zvon od hlavní brány, opakovalo se vniknutí do nádvoří, brus se lomozivě otáčel. „Co je to?“ zděšeně zvolala Lucie. „Utište se! Vojáci si tu brousí šavle,“ pravil pan Lorry. „Budova je teď národním majetkem a&#160;užívají jí jako jakési zbrojnice, moje drahá.“</p>
			<p class="MLP_text ParaOverride-1">Ještě celkem dvakrát; ale naposled už brousili jen mdle a&#160;s&#160;přestávkami. Brzy pak již začalo svítat; jemně se vymanil z&#160;ruky, která ho svírala, a&#160;opatrně vyhlédl. Jakýsi muž, tolik potřísněný krví, že to právě tak dobře mohl být těžce raněný voják, jemuž se vrátilo vědomí uprostřed celého pole zabitých, vstal z&#160;dlažby poblíž brusu a&#160;prázdným pohledem se rozhlédl. Za okamžik rozeznal tento vyčerpaný vrah v&#160;nedokonalém světle jeden z&#160;kočárů milostivého pána, doklopýtal se k&#160;tomu přepychovému povozu, vstoupil dvířky dovnitř a&#160;zavřel se tam, aby si odpočinul na jeho jemných polštářích.</p>
			<p class="MLP_text ParaOverride-1">Než pan Lorry opět vyhlédl, veliký brus země se pootočil a&#160;slunce již rudě osvětlovalo nádvoří. Ale onen menší brus tam osaměle stál v&#160;klidném jitřním vzduchu a&#160;lpěla na něm rudá barva, kterou mu slunce nikdy nemohlo dát a&#160;kterou ani nemohlo nikdy z&#160;něho setřít.</p>
		</div>
</body>
</html>