---
title: Kapitola dvacátá Obhajoba
contentType: prose
---

  

Když se dvojice novomanželů vrátila domů, první, kdo jim přišel blahopřát, byl Sydney Carton. Když se ohlásil, uplynulo od jejich příjezdu sotva několik hodin. Nikterak se nezlepšily jeho zvyky, jeho vzhled ani jeho způsoby; vypadal však při své zamračenosti jaksi poctivě, a to bylo v očích Charlese Darnaye něco nového.

Vyčkal na vhodnou příležitost a odvedl si pak Darnaye k oknu, aby s ním mohl promluvit, aniž kdokoli naslouchal.

„Pane Darnayi,“ pravil Carton, „rád bych, abychom byli přáteli.“

„Doufám, že už jsme přáteli.“

„Tak se to obyčejně říká a jste hodný, že mi odpovídáte aspoň tak; ale já nechci žádné zdvořilosti. Když vám tady říkám, že bych chtěl, abychom byli přáteli, ani to tak vlastně nemyslím.“

Přirozeně se ho tedy Charles Darnay dobromyslně a kamarádsky zeptal, jak to tedy myslí.

„Na mou duši,“ pravil Carton s úsměvem, „snadno to chápu sám v sobě, ale je nesnadno vám to povědět. Ale zkusím to. Vzpomínáte si na jistou památnou příležitost, kdy jsem byl víc opilý než – než obvykle?“

„Vzpomínám na jistou památnou příležitost, kdy jste mě přinutil přiznat, že jste pil.“

„Taky si na to vzpomínám. Těžce na mě doléhá kletba toho večera, poněvadž na něj nemohu zapomenout. Doufám, že mi to jednou bude připsáno k hříchům, až přijde můj soudný den! Nelekejte se; nebudu vám tady kázat.“

„Vůbec se nelekám. Jestliže něco pojímáte vážně, naprosto mě to neleká.“

„Ach!“ pravil Carton a lhostejně mávl rukou, jako by to zaháněl. „Když jsem tedy tenkrát byl opilý (jak víte, nebylo to po prvé ani naposled), byl jsem nesnesitelný se svými řečmi o tom, zda se mi líbíte nebo nelíbíte. Byl bych rád, abyste mi to zapomněl.“

„Zapomněl jsem to už dávno.“

„Zas pouhá zdvořilost! Ale já, pane Darnayi, já nezapomínám tak snadno, jak vy to o sobě předstíráte. Já na to vůbec nezapomněl a vaše zběžná odpověď mi nepomůže, abych to pustil z hlavy.“

„Jestliže to byla zběžná odpověď,“ pravil Darnay, „prosím vás, abyste mi odpustil. Nechtěl jsem tím nic jiného než obrátit list za takovou maličkostí, která vás k mému překvapení tolik trápí. Prohlašuji vám tady na čestné slovo, že už jsem na to opravdu dávno zapomněl. Vždyť to, proboha, docela nic nebylo! Neprokázal jste mi snad toho dne velikou službu, která byla mnohem důležitější a mnohem víc hodna toho, abych na ni pamatoval?“

„Pokud jde o tu velikou službu,“ pravil Carton, „musím vám tady prohlásit, když o ní takhle mluvíte, že to bylo pouhé advokátské gesto, vypočítané na účinek. Nevím ani, jestli mi vůbec šlo o to, co se s vámi stane, když jsem to udělal. – Ale rozumějte mi dobře! Říkám, když jsem to udělal; mluvím o minulosti.“

„Chcete zlehčit to, co jste pro mne udělal,“ odpověděl Darnay, „ale nebudu se hádat s touhle, tentokrát vaší zlehčující odpovědí.“

„Je to jen a jen pravda, pane Darnayi, věřte mi! Ale odbočil jsem; mluvil jsem o našem přátelství. Znáte mě; víte, že jsem neschopen jakéhokoli vyššího a lepšího úsilí. Jestli o tom pochybujete, zeptejte se Stryvera, poví vám to tak.“

„Raději to posoudím sám bez jeho pomoci.“

„Dobrá! Ale ať už je tomu jakkoli, znáte mě jako zpustlého chlapa, který nikdy neudělal nic dobrého a nikdy taky neudělá.“

„Že neuděláte, o tom nic nemohu vědět.“

„Ale já to vím a musíte v tom dát na moje slovo. Jestli tedy snesete, aby sem k vám tu a tam přicházel takový bezcenný člověk nevalné pověsti, chci vás požádat, abyste mi dovolil občas sem přicházet jako někomu, kdo má zcela volný přístup; a nechť jsem tu pokládán za neužitečný a (kdybych byl neobjevil, že jsme si podobni, byl bych dodal) neozdobný kus nábytku, který všichni snášejí pro jeho bývalé služby a kterého si nikdo nevšímá. Jestliže mi to dovolíte, pochybuji, že toho budu užívat příliš často. Vsadím sto k jedné, že toho práva budu používat sotva tak čtyřikrát do roka. Bude mi dokonce stačit vědomí, že to právo mám.“

„Chcete to zkusit?“

„Jinými slovy to znamená, že mi dopřáváte postavení, o kterém jsem mluvil. Děkuji vám, Darnayi. Mohu tedy toho dovolení užívat ve vašem jméně?“

„Zatím ano, Cartone.“

Stiskli si na to ruce a Sydney poodešel. Za minutu na to byl tu podle všech vnějších známek méně nápadný než kdy dříve.

Když pak opustil dům a když Charles Darnay hovořil večer se slečnou Prossovou, s doktorem a s panem Lorrym, zmínil se všeobecně o tomto rozhovoru a mluvil o Sydneyi Cartonovi jako o problému nedbalosti a lhostejnosti. Mluvil zkrátka o něm nikoli zahořkle, nebo že by ho chtěl posuzovat příkře, nýbrž jako kdokoli, kdo spatřil jeho zevnějšek.

Vůbec ho nenapadlo, že by se tím v svých myšlenkách mohla zabývat jeho krásná mladá choť; když však potom za ní přišel do jejich vlastního bytu, zastihl ji, jak na něj čeká a jak má po onom dávném a krásném způsobu zvrásněno čelo.

„Jsme zamyšleni dnes večer?“ pravil Darnay a objal ji.

„Ano, drahý Charlesi,“ odpověděla, položivši mu ruce na prsa a pohlížejíc na něj s upřenou a tázavou pozorností, „jsme opravdu dnes večer zamyšleni, poněvadž máme dnes večer něco na srdci.“

„Co to je, má Lucie?“

„Slibuješ mi, že se mě na jednu věc nebudeš ptát, jestliže tě požádám, aby ses na ni neptal?“

„Zda slibuji? Co bych neslíbil té, kterou miluji?“

Co by byl vskutku neslíbil, když jí tak jednou rukou odhrnoval zlaté kadeře z tváře a druhou ji svíral poblíž srdce, jež bilo pro něho?

„Domnívám se, Charlesi, že ubohý pan Carton zasluhuje víc ohleduplnosti a úcty, než kolik jsi mu jí dnes projevoval.“

„Opravdu, moje milá? Proč?“

„To je právě to, na co se mě nemáš ptát. Ale myslím si – vím – že si to zasluhuje.“

„Jestliže ty to víš, pak to zcela stačí. Co bych podle tebe měl tedy v té věci dělat, moje nejdražší?“

„Byla bych ráda, můj milý, abys vždy byl k němu velkomyslný a abys byl velmi shovívavý k jeho chybám, když nebude přítomen. Byla bych ráda, abys mi uvěřil, že má srdce, jemuž jen velmi zřídka dává promluvit a jež je velmi hluboce zraněno. Drahý Charlesi, viděla jsem to srdce krvácet.“

„Je pro mne bolestné pomyslit,“ pravil Charles Darnay užasle, „že jsem mu nějak ublížil. Nikdy jsem nic takového u něho nepředpokládal.“

„Je to tak, můj choti. Bojím se, že už ho nelze přivést na pravou cestu; není takřka žádná naděje, že by bylo ještě něco možno změnit na jeho povaze a osudu. Ale jsem si jista, že je schopen dobrých skutků, ušlechtilých skutků, dokonce skutků velkodušných.“

Vypadala tak krásně v čistotě své víry v toho ztraceného muže, že manžel by byl býval schopen hledět na ni takto celé hodiny.

„A pomysli, můj nejmilovanější,“ řekla pak naléhavě, tisknouc se blíž k němu, kladouc mu hlavu na prsa a vzhlížejíc k jeho očím, „jak silní jsme my ve svém štěstí a jak slabý je on ve své ubohosti!“

Tato prosebná žádost se ho dotkla v hloubi srdce. „Vždy na to budu myslit, má nejdražší! Budu na to pamatovat, co budu živ.“

Naklonil se nad její zlatou hlavu, políbil ji na růžové rty a pevně ji objal. Kdyby byl mohl kterýsi ztracený a bludný chodec, kráčející temnými ulicemi, vyslechnout její nevinná slova a kdyby byl mohl spatřit ony krůpěje soucitu, jež jí manžel setřel polibkem z něžných modrých očí, tak milujících tohoto manžela, byl by patrně zvolal do noci – a nebyla by ta slova přešla přes jeho rty poprvé:

„Bůh jí žehnej za ten útěšný soucit!“
