---
title: ''
contentType: prose
---

### Kapitola osmá  
Milostivý pán na venkově

  

Krásná krajina s lány zářivé pšenice, ne však příliš hojné. Kde by byla měla také růst pšenice, tam byla pole ubohého žita, tam zas byl naset hrách a fazole, jinde opět rostly náhradou za pšenici nepěstěné traviny. Na přírodě právě tak jako na mužích a ženách, kteří ji obdělávali, bylo vidět jakýsi sklon neochotně živořit – z utrápenosti se vzdát a odumřít.

Pan markýz ve svém cestovním kočáře (jenž mohl být trochu lehčí), taženém čtyřspřežím poštovních koní a obsazeném ještě dvěma postiliony, vyjížděl právě těžce do příkrého kopce. Začervenalost na tváři pana markýze nikterak nebyla hanbou pro jeho vznešené vychování, neboť nepocházela z nitra, způsobila ji okolnost zcela vnější, nad kterou neměl moc – zapadající slunce.

Když cestovní kočár vyjel na vrchol kopce, zapadající slunce se o něj opřelo tak zářivě, že cestující uvnitř byl všecek jakoby zalit nachem. „Za okamžik to zhyne,“ pravil pan markýz, pohlédnuv si na ruce.

Slunce bylo vskutku již tak nízko, že v příštím okamžiku zapadlo. Když připevnili ke kolu těžkou kládu jako brzdu a když pak kočár v zápachu spáleniny a v oblaku prachu sjížděl dolů, rudá záře rychle pohasla; a když slunce i markýz současně sjeli dolů, když brzdu opět uvolnili, nebylo již po záři ani stopy.

Zůstala tu však zvlněná, do šíře otevřená krajina s vesnicí na úpatí kopce, s velikou dolinou a návršími za ní, s kostelní věží a větrným mlýnem, s lesem vhodným pro lov a se skálou, na níž stála tvrz, užívaná nyní jako vězení. Když se teď už stmívalo a všechny ty věci temněly, markýz se po nich rozhlížel s tváří člověka, jenž se už blíží domovu.

Vsí vedla jediná ubohá ulice, byl tu ubohý pivovar, ubohá koželužna, ubohá hospoda, ubohá stáj na výměnu poštovních koní, ubohá kašna, a všechna obvyklá zařízení byla tu ubohá. A byli tu i ubozí obyvatelé. Všichni zdejší lidé byli ubozí, mnozí z nich seděli na zápraží a krájeli si zbylou cibuli a podobné věci k večeři, zatím co jiní omývali u studny listí, traviny a všechno možné, co poskytuje země a co lze požít. Bylo zde i dost výmluvných znamení příčin jejich ubohosti; daně státní, daně církevní, daň vrchnosti, daně místní i daně všeobecné, to všechno se muselo platit podle slavnostní vyhlášky, vyvěšené v té vsi; a bylo se co divit, že ještě vůbec nějaká ves zůstala na povrchu zemském.

Bylo tu vidět málo dětí a psi tu nebyli žádní. Pozemský úděl zdejších mužů a žen byl zřejmý z celého toho pohledu – v té vsi pod větrným mlýnem se žilo za nejhorších podmínek, jaké lze ještě snést; nebo zbývalo uvěznění či smrt ve vladařsky vyvýšeném žaláři na skále.

Ohlášen napřed kurýrem a pak práskáním postilionských bičů, jež se hadovitě svíjely ve večerním vzduchu, jako by přijížděl provázen fúriemi, zastavil se konečně pan markýz ve svém cestovním kočáře před branou poštovní stanice. Bylo to velmi blízko kašny a venkované odložili, čím se právě zabývali, aby se šli na něj podívat. Hleděl na ně a viděl v nich, aniž si toho byl vědom, onen pozvolný jistotný úpadek bídou znetvořených postav a tváří, pro nějž se francouzská vyzáblost stala anglickou pověrou, jež měla přežít pravdu o dobrých sto let.

Pan markýz vrhl pohled na ponížené tváře, jež se před ním sklonily, jako se jemu rovní klaněli u dvora před milostivým pánem – jenom ten rozdíl tu byl, že ty zdejší tváře se klaněly, aby dál trpěly, nikoli aby z toho něco měly – když tu se k hloučku připojil šedivý cestář.

„Přiveď mi sem toho člověka!“ pravil markýz kurýrovi.

Přivedli jej s čepicí v ruce a ostatní se sestoupili kolem, aby přihlíželi a naslouchali, přesně tak, jak se seskupili lidé u pařížské kašny.

„Tebe jsem minul cestou po silnici?“

„Ano, milostivý pane. Měl jsem tu čest, že jste jel kolem mne.“

„Když jsme stoupali do kopce a nahoře na kopci znovu?“

„Ano, milostivý pane.“

„Kam ses to tak upřeně díval?“

„Milostivý pane, díval jsem se na toho člověka.“

Trochu se sehnul a potrhanou modrou čepicí ukázal pod kočár. I všichni ostatní se sehnuli, aby se podívali pod kočár.

„Na jakého člověka, dobytku? A proč ses tam díval?“

„S prominutím, milostivý pane, visel tam za řetěz brzdy.“

„Kdo to byl?“ tázal se markýz.

„Ten muž, milostivý pane.“

„Čert aby vzal tyhle blbce! Jak se ten muž jmenuje? Znáš z téhle končiny všechny. Kdo to byl?“

„Slitování, milostivý pane! Nebyl z téhle končiny. Co živ jsem ho nikdy neviděl.“

„Pověsil se na ten řetěz? Chtěl se snad oběsit?“

„S vaším milostivým dovolením, milostivý pane, to právě byl ten div. Visel hlavou dolů – takhle!“

Přitočil se bokem ke kočáru a ohnul se dozadu tváří k obloze, až mu hlava visela dolů; pak se zas postavil rovně, zmačkal čepici v ruce a uklonil se.

„Jak vypadal?“

„Milostivý pane, byl bělejší než mlynář. Celý pokryt prachem, bílý jako přízrak, hubený jako přízrak!“

V hloučku vyvolal popis ohromné vzrušení, ale všechny oči, aniž vyměňovaly pohledy mezi sebou, zahleděly se na markýze. Snad aby se podívaly, zda nějaký přízrak nepronásleduje jeho svědomí.

„To jsi udělal opravdu výborně,“ řekl markýz se šťastným pocitem, že ho taková sběř nemůže přivést z míry; „viděl jsi zloděje na mém kočáře a nemohl jsi otevřít hubu. Jdi! Odkliďte ho, pane Gabelle!“

V osobě pana Gabella se slučoval zdejší poštmistr s berním úředníkem; s přehnanou úslužností vyšel účastnit se výslechu a držel jaksi úředně vyšetřovaného za hadry na jeho paži.

„Jdi! Kliď se!“ pravil pan Gabelle.

„Bude-li ten cizí muž hledat dnes večer tady ve vsi nocleh, zadržte ho, pane Gabelle, a zjistěte, zda je tu za poctivými záměry.“

„Milostivý pane, jsem polichocen, smím-li vyhovět vašim rozkazům.“

„Utekl pak, chlape? – Kde je ten proklatec?“

Proklatec vlezl už pod kočár asi s půl tuctem nejlepších svých přátel a modrou čepicí jim ukazoval na řetěz. Půl tuctu jiných jeho dobrých přátel ho odtamtud okamžitě vytáhlo a postavilo, sotva dýchajícího, zpátky před pana markýze.

„Hlupáku, utekl ten muž, když jsme zastavili a nasazovali brzdu?“

„Milostivý pane, vrhl se hlavou po stráni dolů, jako se lidé vrhají, když skáčou do řeky.“

„Postarejte se o to, Gabelle. Jeď!“

Těch půl tuctu mužů; stálo ještě sehnuto jako ovce mezi koly kočáru a kola se rozjela tak náhle, že měli štěstí, když zachránili zdravou kůži a kosti; neměli o mnoho víc co zachraňovat, a kdyby byli měli, nebyli by tak snadno vyvázli.

Trysk, jímž se kočár rozjel z vesnice a jímž začal stoupat po svahu za ní, byl brzy zmírněn strmostí stoupání. Postupně klesla rychlost kočáru tak, že se jen krokem kymácel a pohoupával cestou vzhůru, obklopen sladkými vůněmi letní noci. Postilioni, jimž teď v zastoupení furií létalo kolem hlav tisíce drobných komárů, tiše hovořili do práskání svých bičů, kočí kráčel vedle koní a kurýra bylo slyšet, jak kluše vpřed do ztemnělé dálky.

Na nejpříkřejším místě návrší ležel maličký hřbitov s křížem, na němž visel nový veliký Spasitel; byla to ubohá dřevěná socha, zrobená nezkušeným venkovským řezbářem, ale pracoval zřejmě na té postavě podle skutečnosti – patrně podle skutečnosti vlastního těla –, neboť to byla postava hrozně vyhublá a slabá.

Před tímto bědným znamením veliké bídy, která už dlouho byla čím dál horší a nedosáhla ještě svého vrcholu, klečela jakási žena. Když kočár přijel k ní, obrátila hlavu a rozběhla se pak k jeho dvířkům.

„To jste vy, milostivý pane! Milostivý pane, mám k vám prosbu.“

Vykřiknuv netrpělivostí, s tváří však nezměněnou, milostivý pán vyhlédl.

„Co je! Co chceš? Stále jen prosby!“

„Milostivý pane. Pro lásku Boží! Můj muž, lesník.“

„Co je s tvým mužem, lesníkem? Je to s vámi pořád totéž. Nemůže něco platit?“

„Zaplatil všechno, milostivý pane. Je mrtev.“

„Dobrá, má klid. Mohu ti ho snad vrátit?“

„Běda, to nemůžete, milostivý pane! Ale leží tamhle pod tou hromádkou drnu.“

„A co má být?“

„Milostivý pane, je tu tolik těch ubohých hromádek drnu.“

„Co s tím, co dál?“

Vypadala staře, ale byla mladá. Počínala si s bolestným zármutkem; co chvíli lomila se zoufalou vášnivostí žilnatýma a svraskalýma rukama, pak zas kladla ruku na dvířka kočáru – a kladla ji tam měkce a něžně, jako by to byla lidská hruď a jako by se dalo očekávat, že pocítí její prosebný dotek.

„Milostivý pane, vyslyšte mě! Vyslyšte mou prosbu, milostivý pane! Můj manžel zemřel bídou, tolik jich umírá bídou, ještě jich tolik bídou zemře.“

„A co? Mohu je snad krmit?“

„Milostivý pane, to ví jen dobrý Bůh, ale já to nežádám. Prosím jen, aby se kousek kamene nebo dřeva s jménem mého muže mohlo dát na jeho hrob, aby bylo vidět, kde leží. Jinak se na to místo brzy zapomene, nikdo je nenajde, až já zemřu na touž nemoc a položí mě pod jinou ubohou hromádku drnu, milostivý pane; tolik jich je, tolik jich rychle přibývá, je tolik bídy. Milostivý pane! Milostivý pane!“

Kočí ji zahnal od dvířek, kočár se prudce rozjel, jak postilioni pobídli koně k běhu, žena zůstala vzadu sama a milostivý pán, opět provázen furiemi, rychle dojížděl tu míli nebo dvě, jež mu zbývaly k jeho zámku.

Sladké vůně letní noci stoupaly kolem něho a stoupaly též, zcela nestranně jako padá i déšť, kolem zaprášených, v hadry oděných, sedřených mužů v hloučku u kašny nedaleko odtud, kde cestář za pomoci modré čepice, bez níž nic neznamenal, široce vykládal o onom muži, podobném přízraku a tak dlouhém, jak to jen naslouchající snesli. Když už víc nesnesli, postupně se jeden po druhém vzdalovali a v okenních otvorech zablikala světla; jakmile okna ztemněla a vyšlo více hvězd, zdálo se spíše, že tato světla vzlétla k obloze, než že by byla pohasla.

Stín velikého domu s vysokou střechou a s mnoha stromy kolem očekával v téže chvíli pana markýze; když kočár zastavil, proměnil se stín ve světlo louče a otevřela se veliká vrata markýzova zámku.

„Očekávám pana Charlese; přijel už z Anglie?“

„Dosud ne, milostivý pane.“
