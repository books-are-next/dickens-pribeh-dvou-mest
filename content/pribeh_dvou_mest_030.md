---
title: ''
contentType: prose
---

### Kapitola osmnáctá  
Devět dní

  

Svatební den se jasně rozzářil a stáli pak připraveni před zavřenými dveřmi doktorova pokoje, kde doktor hovořil s Charlesem Darnayem. Byli přichystáni odejít do kostela; krásná nevěsta, pan Lorry a slečna Prossová – pro niž, když se postupně smířila s nevyhnutelností, byla by tato událost znamenala naprostou blaženost, nebýt toho, že jí přece jen ještě občas kmitla hlavou myšlenka, že ženichem měl být její bratr Solomon.

„Tak tedy,“ pravil pan Lorry, jehož obdivu pro nevěstu nebylo nikdy dost a jenž ji stále obcházel, aby si prohlédl všechny záhyby jejích prostých, krásných šatů, „tak tedy pro tohle jsem vás, krásná Lucie, jako nemluvňátko převezl přes průliv! Pánbůh se mnou! Pramálo jsem tehdy pomyslil, co to vlastně dělám! Pramálo jsem si tenkrát cenil závazku, který vůči mně bude mít můj přítel pan Charles!“

„Přece jste nic takového nezamýšlel,“ poznamenala věcná slečna Prossová. „a tak jste si nic nemohl cenit. Nesmysl!“

„Opravdu? Dobrá, ale neplačte,“ pravil jemný pan Lorry.

„Já nepláču,“ pravila slečna Prossová, „vy pláčete.“

„Já, milá slečno Prossová?“ (Dnes, při příležitosti tak slavnostní, dovolil si pan Lorry hovořit s ní žertovně.)

„Zrovna teď jste plakal, viděla jsem vás a vůbec se tomu nedivím. Takový příbor, jaký vy jste jim dal jako svatební dárek, ten by rozplakal každého. V tom příboru není ani jedna vidlička nebo lžíce,“ hovořila slečna Prossová, „nad kterou bych byla včera večer nezaplakala, hned jak ta krabice přišla. Pro slzy jsem to ani neviděla.“

„To je pro mne veliké zadostiučinění,“ pravil pan Lorry, „i když jsem na mou čest vůbec nezamýšlel způsobit, aby ten drobný upomínkový dárek byl pro někoho neviditelný. Můj ty pane! Takovýhle den přiměje člověka k tomu, aby se zamýšlel nad tím, o co všechno přišel. Bože, Bože! Když si jen pomyslím, že za těch takřka padesát let mohla už být také nějaká paní Lorryová!“

„Vůbec nemohla!“ řekla slečna Prossová.

„Myslíte, že nikdy nemohla být žádná paní Lorryová?“ tázal se pan Lorry.

„Jak by mohla!“ odpověděla slečna Prossová. „Vy jste byl svobodný mládenec už v kolébce.“

„To je tedy docela pravděpodobné!“ pravil pan Lorry a s usměvavou tváří si upravil svou drobnou paruku.

„A byl jste určen pro mládenectví ještě dřív,“ pokračovala slečna Prossová, „než vás vůbec položili do kolébky.“

„Pak si tedy myslím,“ pravil pan Lorry, „že se se mnou zacházelo velmi nepěkně a že jsem měl také být vyslechnut, než mi vybrali můj příští osud. Ale dost už! Drahá Lucie,“ obrátil se k ní a jemně ji vzal kolem pasu, „slyším, že tam vedle v pokoji už vstávají a my dva praktičtí lidé, slečna Prossová a já, jsme už netrpěliví, abychom nezmeškali poslední příležitost říci vám to, co si přejete slyšet. Zanecháváte, moje drahá, svého milého otce v rukou právě tak pečlivých a milujících, jako jsou vaše; bude o něj postaráno, jak nejlépe možno; v příštích čtrnácti dnech, až budete ve Warwickshiru nebo tam někde, bude muset před ním ustoupit (aspoň částečně) i Tellsonova banka. A až se po těch čtrnácti dnech setká s vámi a s vaším milovaným manželem, aby vás dalších čtrnáct dní provázel cestou po Walesu, uvidíte, že jsme ho za vámi poslali zdravého a zcela šťastného. Ale slyším, jak kdosi už kráčí ke dveřím. Dovolte mi, abych políbil svou drahou dívku a dal jí po starobylém mládeneckém způsobu požehnání, než onen kdosi přijde a bude na ni uplatňovat svůj nárok.“

Po několik okamžiků držel tu krásnou tvář před sebou, aby se podíval na nezapomenutelný výraz jejího čela, a pak přitiskl jasné zlato jejích vlasů k své drobné hnědé paruce s opravdovou něhou a jemností, která, jsou-li vůbec takovéhle věci staromódní, byla stará jako sám Adam.

Dveře pokoje se otevřely a doktor odtamtud vyšel spolu s Charlesem Darnayem. Byl tak smrtelně bledý – nebyl bledý, když tam spolu vešli – že na jeho tváři nebylo možno spatřit ani záchvěv jakékoli barvy. Jeho počínání bylo však dál klidné jako dříve a jenom zkušený zrak pana Lorryho objevil jakési stínové náznaky, že před chvilkou přeběhl po jeho tváři onen dávný výraz prázdnoty a děsu jako mrazivý vítr.

Nabídl paži své dceři a odvedl ji po schodech dolů ke kočáru, který na počest toho dne najal pan Lorry. Ostatní nastoupili do dalšího kočáru a brzy nato byli pak Charles Darnay a Lucie Manettová šťastně oddáni v blízkém kostele, kde nikdo cizí nebyl v té chvíli přítomen.

Mimo třpytivé slzy, jež po obřadu zářily do úsměvů malé skupinky, zářilo ještě na ruce nevěsty několik jasných a blyskotavých diamantů, jež byly právě osvobozeny z temné zastrčenosti v hloubi kapsy pana Lorryho. Vrátili se domů na přesnídávku, všechno pak pokračovalo dobře a v určený čas se zlaté vlasy, smísivší se kdysi s šedinami ubohého obuvníka v pařížském podkroví, smísily s nimi opět za jitřního svitu slunce při rozloučení.

Přestože to nebylo nadlouho, bylo to loučení těžké. Otec ji však utěšoval, a když se jemně vymaňoval ze sevření v jejích rukou, řekl konečně: „Vezměte si ji, Charlesi! Je vaše!“

Vzrušenou rukou jim mávala z okna lehkého kočáru, až jim zmizela z dohledu.

Poněvadž povaleči a zvědavci nechodívali do tohoto zákoutí a poněvadž příprav bylo málo a byly prosté, zůstali zde doktor, pan Lorry a slečna Prossová zcela sami. Právě ve chvíli, kdy vkročili do vítaného stínu chladného průchodu, spatřil pan Lorry velikou změnu, jež se stala s doktorem; jako by ho byla zhoubně zasáhla zlatá paže, jež tam čněla ze zdi.

Samozřejmě musel v sobě mnoho potlačovat a bylo možno očekávat, že u něho nastane jakési prudké uvolnění, až důvod potlačovat city pomine. Avšak panu Lorrymu dělal starosti ten dávný zděšený a prázdný výraz; a když se pak doktor nepřítomně chytal za hlavu a když se opuštěně odebral do svého pokoje, sotvaže vystoupili po schodech vzhůru, připomnělo to panu Lorrymu vinárníka Defarge a onu jízdu za hvězdné noci.

„Myslím si,“ pošeptal slečně Prossové, když byl chvíli starostlivě uvažoval, „myslím si, že bychom teď na něj neměli mluvit a vůbec bychom ho nijak neměli vyrušovat. Musím zajít do Tellsonovy banky; půjdu raději hned a co nejdříve se vrátím. Pak s ním vyjedeme na projížďku po krajině, povečeříme tam někde a všechno bude zas v pořádku.“

Bylo pro pana Lorryho snadnější zajít do Tellsonovy banky, než odtamtud zas odejít. Zdrželi ho tam dvě hodiny. Když se vrátil, vystoupil po schodech nahoru sám, aniž se služebné na cokoli zeptal; vešel takto do doktorova bytu a tam ho náhle zarazilo tlumené, tiché klepání.

„Dobrý Bože!“ pravil uleknuv se. „Co je tohle!“

Slečna Prossová se se zděšenou tváří naklonila k jeho uchu. „Běda, běda! Všechno je ztraceno!“ říkala s pláčem a lomila rukama. „Co jen řekneme mému ptáčeti! Nepoznává mě a dělá tam boty!“

Pan Lorry se ji pokusil uklidnit, jak mohl nejlépe, a vešel sám do doktorova pokoje. Lavice byla posunuta k světlu, jak stála, když naposled viděl obuvníka při práci, a s hlavou skloněnou opět tu obuvník pilně pracoval.

„Doktore Manette. Drahý příteli, doktore Manette!“

Doktor k němu na okamžik vzhlédl – napůl tázavě, napůl jako by se hněval, že na něj někdo mluví – a znovu se sklonil nad práci.

Kabát a vestu odložil a košili měl u hrdla rozepjatou, jak ji míval, když dělával tuto práci; dokonce se na jeho tvář vrátila i ona stará vyhublost a bezbarvost. Pracoval pilně – a netrpělivě, jako by ho znepokojovalo, že je vyrušován.

Pan Lorry se podíval, na čem pracuje, a zjistil, že to je střevíc téže velikosti a téhož tvaru jako kdysi. Zvedl jiný, jenž ležel nablízku, a zeptal se, co to je.

„Vycházkový střevíc pro mladou dámu,“ zamumlal obuvník, aniž vzhlédl. „Už dávno měl být dokončen. Nechte to ležet.“

„Ale, doktore Manette, podívejte se přece na mne!“

Vyhověl tím starým, mechanicky pokorným způsobem, aniž ustal v práci.

„Poznáváte mě, drahý příteli? Myslete přece. Tohle není vaše pravé zaměstnání. Myslete, drahý příteli!“

Nic ho nepřimělo promluvit. Když o to byl požádán, vždy na okamžik vzhlédl, ale žádným domlouváním nebylo z něho možno dostat ani jediné slovo. Pracoval, pilně a bez ustání mlčky pracoval a slova na něj dopadala, jako by byl pouhá bezozvučná stěna nebo sám vzduch. Jediný paprsek naděje viděl pan Lorry v tom, že občas kradmo vzhlédl, aniž byl o to požádán. To jako by vyjadřovalo nějakou zvědavost nebo zmatek – jako by se pokoušel utišit v své mysli nějaké pochybnosti.

Dvě věci, důležité nad všechno ostatní, napadly naráz pana Lorryho; za prvé, že se o tom nesmí dovědět Lucie; za druhé, že se o tom nesmí dovědět nikdo z těch, kdo ho znají. V dohodě se slečnou Prossovou okamžitě zařídil, aby bylo rozhlášeno, že doktorovi není dobře a že potřebuje několik dní naprostého klidu. Aby byla v dobré vůli oklamána doktorova dcera, bylo na slečně Prossové, aby jí poslala dopis, v němž jí napíše, že byl někam úředně poslán, a v němž se odvolá na jeho vlastních několik řádek, jež prý jí byly adresovány touž poštou.

Tato opatření, jež bylo v každém případě radno učinit, zařídil pan Lorry v naději, že se doktor vzpamatuje. Kdyby se to stalo brzy, měl v zásobě další postup, to jest zjistit si u autority, kterou pokládal v té věci za nejlepší, jaké je její mínění o doktorově případě.

Doufaje, že se doktor uzdraví a že tedy bude možno jednat po tomto třetím způsobu, rozhodl se jej pan Lorry bedlivě pozorovat, a to tak, aby to bylo co nejméně nápadné. Vyjednal si tedy po prvé v životě dovolenou z Tellsonovy banky a usídlil se u okna v doktorově pokoji.

Netrvalo dlouho a zjistil, že je hůř než zbytečno na něj mluvit, neboť jakmile se na něj naléhalo, rodil se v něm hněv. Hned prvního dne se tedy vzdal těchto pokusů a rozhodl se, že se bude jen stále zdržovat nablízku jako mlčenlivá námitka proti klamu, do něhož upadl nebo teprve upadal. Setrvával tedy v křesle u okna, četl zde i psal a mnoha vlídnými i přirozenými způsoby dával na srozuměnou, že je ochoten toto místo kdykoli uvolnit.

Tohoto prvního dne snědl a vypil doktor Manette všechno, co mu předložili, a pracoval až do chvíle, kdy už bylo na práci příliš tma – pracoval ještě půl hodiny po tom, co pan Lorry nemohl za žádnou cenu už nic napsat ani přečíst. Když odložil nástroje, aby je vzal do rukou až zas za jitra, pan Lorry vstal a řekl:

„Nepůjdete se projít?“

Podíval se po starém způsobu na podlahu po obou stranách a opakoval tím dávným přitlumeným hlasem:

„Projít?“

„Ano, se mnou se projít. Proč byste nešel?“

Nepokusil se ani vysvětlit, proč ne, a neřekl už ani slovo. Avšak když se tak na své lavici nakláněl vpřed do šera s lokty opřenými o kolena a s hlavou v dlaních, domníval se pan Lorry na něm pozorovat, že se jaksi mlhavě sám sebe ptá: „Proč ne?“ Prozíravost praktického člověka spatřovala v tom příznivou okolnost a rozhodla, že je třeba se toho držet.

Rozdělili si se slečnou Prossovou noc na dvě hlídky a v určitých přestávkách jej pozorovali z vedlejšího pokoje. Než ulehl, chodil dlouho sem a tam pokojem; jakmile však konečně ulehl, okamžitě usnul. Časně ráno byl již vzhůru a okamžitě se zas dal na své lavici do práce.

Tohoto druhého dne jej pan Lorry povzbudivě pozdravil, vysloviv přitom jeho jméno, a hovořil k němu o věcech, které od nedávna oba dobře znali. Neodpovídal, ale bylo zřejmo, že slyšel, co bylo řečeno, a že na to myslil, ať jakkoli zmateně. To dodalo panu Lorrymu odvahu zavolat několikrát za den slečnu Prossovou, aby sem přišla se svou prací; klidně pak spolu hovořili o Lucii i o jejím přítomném otci, a to přesně tak jako obvykle a jako by se nic zlého nebylo stalo. Dělali to tak, aniž se dopouštěli nějakých nápadných projevů, a nikdy ne tak dlouho ani tak často, aby ho to mohlo znepokojit; rozsvětlilo to přátelské srdce pana Lorryho, až se důvěřivě začal domnívat, že doktor vzhlíží častěji a že se v něm snad probouzí jakási vnímavost pro nedůslednosti, jež ho obklopují.

Když se opět setmělo, zeptal se ho pan Lorry jako dříve: „Drahý doktore, nepůjdete se projít?“

Znova opakoval: „Projít?“

„Ano, projít se se mnou. Proč ne?“

Když z něho pan Lorry nemohl dostat odpověď, předstíral tentokrát, že se jde projít sám, vzdálil se na hodinu a pak se opět vrátil. Doktor zatím přešel ke křeslu u okna, posadil se tam a hleděl dolů na platan; jakmile se však pan Lorry vrátil, rychle přešel opět k lavici.

Čas se vlekl velmi zvolna, naděje pana Lorryho temněla, jeho srdce bylo čím dál těžší a každým dnem tíže na něm přibývalo. Nastal pak třetí den, po něm čtvrtý a pátý. Pět dní, šest dní, sedm dní, osm dní, devět dní.

Když tak jeho naděje čím dál víc temněla a když jeho srdce bylo čím dál obtíženější, prožíval pan Lorry dny plné úzkostné starostlivosti. Všechno zůstalo tajemstvím, Lucie o ničem nevěděla a byla šťastna; ale nemohl nepozorovat, že obuvník, jehož ruce byly zprvu poněkud nejisté, začíná být v práci strašlivě zběhlý, že nikdy dosud nebyl na práci tak tvrdošíjně soustředěn a že jeho ruce nebyly nikdy tak odbornicky obratné jako za stmívání devátého dne.
