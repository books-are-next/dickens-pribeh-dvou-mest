---
title: ''
contentType: prose
---

## Kapitola třetí  
Zklamání

  

Generální prokurátor pokládal za svou povinnost sdělit porotě, že obžalovaný, který tu stojí, i když je nedlouho na světě podle svých let, dávno už se prohřešil zrádnou činností, která žádá, aby byl potrestán smrtí. Jeho spojení s nepřítelem vlasti nenastalo dnes, nedošlo k němu včera, loni ani roku předloňského. Je bezpečně známo, že obžalovaný už před časem mnohem delším mnohokrát cestoval mezi Francií a Anglií za tajným účelem, o němž nemůže podat poctivou zprávu. Kdyby bylo v povaze zrádných skutků, že by mohly mít úspěch (jak tomu na štěstí nikdy nebylo), skutečná hanebnost jeho činnosti byla by zůstala neodhalena. Prozřetelnost však uložila jistému člověku bez bázně a hany, aby vyslídil povahu záměrů obžalovaného a jat hrůzou aby o nich podal zprávu státnímu tajemníku Jeho Veličenstva i vysoce ctěné tajné radě. Tento vlastenec sám zde předstoupí. Způsob, jímž jednal, a jeho vztah k věci mají pečeť vznešenosti. Byl přítelem obžalovaného, když však šťastnou náhodou v kterési nešťastné chvíli odhalil jeho hanebnost, rozhodl se obětovat zrádce, kterého již nemohl hřát na svých prsou, a položit jej na posvátný oltář vlasti. Kdyby bylo uzákoněno v Británii, jako tomu bylo ve starém Řecku a Římě, aby dobrodincům veřejnosti byly stavěny pomníky, tento zářivě příkladný občan by zajisté byl takovým pomníkem zvěčněn. Poněvadž to však není uzákoněno, zvěčněn patrně nebude. Ctnost, jak o tom hovoří básníci (na mnoha místech, která, jak si je jist, má porota od slova ke slovu v malíčku; načež se na tvářích poroty objevily výrazy provinilého vědomí, že jí o těch místech nic není známo), je svým způsobem nakažlivá; zvláště pak má tuto vlastnost vynikající ctnost, známá pod jménem vlastenectví nebo láska k vlasti. Vznešený příklad tohoto bezúhonného a neposkvrněného svědka ve prospěch strany žalující, o němž hovořit, ať jakkoli nezaslouženě, je zajisté pro každého ctí, účinkoval blahodárně na sluhu obžalovaného a vnukl mu posvátné rozhodnutí propátrat pánovy zásuvky i kapsy a skrýt u sebe závažné dokumenty. On sám (generální prokurátor) je připraven, že uslyší neuctivé poznámky o tomto podivuhodném sluhovi, ale obecně vzato, dává mu (generální prokurátor) přednost před svým bratrem i sestrami a ctí jej (generální prokurátor) víc než svého otce i matku. S důvěrou se obrací na porotu, aby se zachovala podobně. Výpovědi těchto dvou svědků spolu s dokumenty, které objevili a které budou předloženy, prokáží jasně, že obžalovaný měl u sebe seznamy vojenských jednotek Jeho Veličenstva na moři i na souši, jakož i záznamy o jejich rozdělení a přípravách, a nezanechají žádné pochybnosti, že pravidelně vyzrazoval tyto zprávy nepřátelské mocnosti. Nemohlo být dokázáno, že jsou tyto seznamy a záznamy psány rukopisem obžalovaného, ale tím se na věci nic nemění, ba naopak je tím obžaloba jen ve výhodě, neboť to ukazuje, s jakou lstivou předvídavostí obžalovaný jednal. Důkazy svědčí o době před pěti lety a prokazují, že si obžalovaný takto zhoubně počínal několik málo týdnů před dnem samé první srážky mezi britskými oddíly a Američany. Porota, poněvadž je to porota králi věrná (jak o ní ví) a poněvadž je to porota, která si svá rozhodnutí zodpoví (jak ona sama ví), nepochybně musí shledat, že obžalovaný je vinen, a zbavit ho života, ať se jí to líbí nebo nelíbí. Nikdo z členů poroty nebude moci položit hlavu na polštář, nikdo z nich nesnese pomyšlení, že jeho žena klade hlavu na polštář, nikdo z nich nesnese vědomí, že jeho děti kladou hlavu na polštář, zkrátka ani oni sami, ani jejich rodiny nebudou vůbec schopni položit hlavu na polštář, dokud hlava obžalovaného nebude sťata. Generální prokurátor skončil pak tím, že požádal porotu o tuto hlavu ve jménu všeho, co jen ho právě napadlo, a vybídl ji, aby spolehla na jeho slavnostní ujištění, že sám již pokládá obžalovaného za mrtvého a ze světa zmizevšího.

Jakmile generální prokurátor domluvil, ozvalo se v soudní síni bzučení, jako by se kolem obžalovaného začal rojit celý veliký oblak much, předjímaje to, co se brzy z něho mělo stát. Když se bzučení opět ztišilo, objevil se za přepážkou pro svědky vlastenec bez poskvrny.

Státní zástupce, ujímaje se slova po svém nadřízeném i jeho způsobem, jal se svědka vyslýchat; jménem to byl pan John Barsad. Příběh jeho čisté duše byl přesně takový, jak jej byl popsal generální prokurátor – a byla-li na něm nějaká vada, tedy jen ta, že byl až příliš přesně takový. Když zbavil svá šlechetná prsa břemene toho příběhu, byl by se zas skromně vzdálil, nebýt toho, že onen pán v paruce a s mnoha dokumenty před sebou, jenž seděl nedaleko pana Lorryho, dovolil si mu položit několik otázek. Pán v paruce, sedící proti němu, díval se dosud na strop soudní síně.

Byl sám někdy dříve vyzvědačem? Ne, s rozhořčením odmítá toto nízké obvinění. Z čeho žije? Ze svého majetku. Kde má tento svůj majetek? Nevzpomíná si přesně. Co to je, ten majetek? Do toho nikomu nic není. Zdědil jej? Ano, zdědil. Po kom? Po vzdáleném příbuzném. Velmi vzdáleném? Velmi. Byl někdy ve vězení? Samozřejmě nikdy. Nikdy nebyl ani zavřen pro dluhy? Nechápe, co to má s věcí společného. Nikdy nebyl zavřen pro dluhy? Tak tedy ještě jednou, nikdy? Ano, byl. Kolikrát? Dvakrát nebo třikrát. Ne tedy pětkrát nebo šestkrát? Možná. Jakého je stavu? Svobodný pán. Dostal někdy vyhazov? Mohlo se to někdy stát. Bylo to často? Ne. Shodil ho někdy někdo ze schodů? Rozhodně ne; jednou dostal kopanec nahoře na schodech, ale sletěl dolů z vlastní vůle. Dostal ten kopanec za to, že podváděl při hře v kostky? Něco v tom smyslu tvrdil opilý lhář, který se toho násilí na něm dopustil, ale nebyla to pravda. Může přísahat, že to nebyla pravda? Samozřejmě. Neživil se falešnou hrou? Nikdy. Neživil se hrou? Ne víc, než jak se jí živí i jiní páni. Půjčil si někdy od obžalovaného peníze? Ano. Vrátil mu je? Ne. Nebylo jeho přátelství s obžalovaným ve skutečnosti jen velmi lehkého rázu, nevnutil mu je v dostavnících, v hostincích nebo na lodi? Ne. Viděl opravdu u obžalovaného tyto dokumenty? Ovšem. Nic víc o těch dokumentech neví? Ne. Neopatřil je na příklad sám? Ne. Nečeká, že za toto svědectví něco dostane? Ne. Nezaměstnává ho vláda za pravidelný plat, aby kladl nástrahy? Naprosto ne, proboha! Vůbec ho vláda nezaměstnává? Naprosto ne, proboha! Může na to přísahat? Kolikrát si bude kdo přát. Nevedly ho tedy k tomu žádné jiné pohnutky, jen ryzí vlastenectví? Naprosto žádné.

Přísežný výslech ctnostného sluhy Rogera Clye trval velmi krátce. Vstoupil před čtyřmi lety do služeb u obžalovaného v dobré víře a z prostomyslnosti. Zeptal se obžalovaného na lodi do Calais, zda nepotřebuje zručného sluhu, a obžalovaný jej najal. Nikdy obžalovaného nežádal, aby přijímal zručného sluhu z dobročinnosti – na nic takového nikdy ani nepomyslil. Brzy pak začal mít obžalovaného v podezření a jal se ho pozorně sledovat. Když mu na cestách připravoval šaty k oblékání, znovu a znovu vídal v kapsách obžalovaného listiny, které se podobaly těmto dokumentům. Tyto dokumenty vzal ze zásuvky ve stole obžalovaného. Nedal je tam napřed sám. Viděl obžalovaného, jak tyto dokumenty ukazoval nějakým francouzským pánům v Calais a podobné listiny jak ukazoval francouzským pánům v Calais a v Boulogni. Protože miluje svou vlast, nemohl se na to už dívat, a tak to udal. Nikdy nebyl v podezření, že by byl ukradl stříbrnou čajovou konvici; byl křivě nařčen, že ukradl kelímek na hořčici, ale ukázalo se, že byl jen postříbřený. Předchozího svědka zná sedm nebo osm let; je to pouhá náhoda. Nedomnívá se, že by to byla nějaká podivná náhoda; náhody většinou bývají podivné. Nikterak také nepokládá za podivnou náhodu, že i jeho pohnutky byly ryze vlastenecké. Je poctivý Brit a doufá, že je mnoho jemu podobných.

Mouchy se opět rozbzučely a generální prokurátor povolal pana Jarvise Lorryho.

„Pane Jarvisi Lorry, jste zaměstnancem Tellsonovy banky?“

„Jsem.“

„Jel jste jisté páteční noci v listopadu roku sedmnáctistého sedmdesátého pátého dostavníkem za obchodními záležitostmi z Londýna do Doveru?“

„Ano, jel.“

„Byli v dostavníku i jiní cestující?“

„Ano, dva.“

„Vystoupili za noci po cestě?“

„Vystoupili.“

„Pane Lorry, podívejte se na obžalovaného. Byl to jeden z těch cestujících?“

„Nemohu zodpovědně říci, zda to byl on.“

„Podobá se některému z těch dvou cestujících?“

„Oba byli tak zahaleni, noc byla tak temná a všichni jsme byli tak uzavření, že ani to nemohu zodpovědně říci.“

„Pane Lorry, podívejte se na obžalovaného ještě jednou. Když si ho představíte zahaleného tak, jako byli ti dva cestující, je v jeho vzhledu a postavě něco, co vylučuje, že to byl jeden z těch dvou cestujících?“

„Ne.“

„Nebudete přísahat, pane Lorry, že to jeden z nich nebyl?“

„Ne.“

„Přinejmenším tedy říkáte, že to jeden z nich mohl být?“

„Ano. Jen s tou výhradou, že oba ti cestující, jak si vzpomínám, báli se stejně jako já silničních lupičů a obžalovaný naprosto nevypadá bázlivě.“

„Viděl jste už někdy živý obraz bázlivosti, pane Lorry?“

„To jsem samozřejmě viděl.“

„Pane Lorry, podívejte se na obžalovaného ještě jednou. Můžete s jistotou říci, že jste ho už někdy viděl?“

„Viděl jsem ho.“

„Kdy?“

„O několik málo dní později jsem se vracel z Francie, obžalovaný vstoupil v Calais na palubu téže lodi a jeli jsme pak společně.“

„V kolik hodin přišel na palubu?“

„Něco málo po půlnoci.“

„Za nejhlubší noci. Byl to jediný cestující, který přišel na palubu ve chvíli tak nevhodné?“

„Náhodou byl jediný.“

„To ‚náhodou‘ sem nepatří, pane Lorry. Byl to jediný cestující, který přišel na palubu za nejhlubší noci?“

„Byl.“

„Cestoval jste sám, pane Lorry, nebo s nějakou společností?“

„Cestovali se mnou ještě pán a dáma. Jsou zde.“

„Jsou tedy zde. Hovořil jste s obžalovaným?“

„Takřka vůbec ne. Bylo bouřlivo, plavba byla dlouhá a obtížná, takřka celou dobu jsem ležel na pohovce.“

„Slečna Manettová!“

Mladá dáma, na kterou se už dříve všichni zadívali a na niž se opět obrátily všechny zraky, vstala z místa, na němž seděla. Její otec vstal s ní a držel dál její ruku, kterou měla provlečenu pod jeho paží.

„Slečno Manettová, podívejte se na obžalovaného.“

Pro obžalovaného bylo zkouškou mnohem těžší stát tváří v tvář takovému soucitu a takové mladé opravdovosti i kráse, než být středem pozornosti všeho přítomného davu. Když tu tak stál s ní na okraji svého hrobu, nemohla mu v té chvíli ani všechna ta zírající zvědavost dodat dostatek sil, aby zůstal klidný. Jeho nepokojná pravice jala se rozdělovat byliny na přepážce v jakési imaginární záhony; úsilí ovládnout se a utišit vlastní dech rozechvělo mu rty, z nichž všechna krev unikla do srdce. Rozeznělo se opět bzučení velikých much.

„Slečno Manettová, viděla jste někdy obžalovaného?“

„Ano, pane.“

„Kde?“

„Na palubě poštovní lodi, o níž právě byla řeč, a za téže příležitosti.“

„Vy jste ta mladá dáma, o níž se právě hovořilo?“

„K svému velikému neštěstí jsem!“

Bolestný hlas jejího soucitu se ztratil pod hlasem soudcovým, jenž zazněl poněkud méně melodicky, když řekl trochu rozhněvaně: „Odpovídejte na otázky, které jsou vám položeny, a nedělejte k nim žádné poznámky.“

„Slečno Manettová, hovořila jste s obžalovaným za plavby přes průliv?“

„Ano, pane.“

„Povězte nám o tom rozhovoru.“

Uprostřed hlubokého ticha začala slabým hlasem:

„Když tento pán přišel na palubu –“

„Tím myslíte obžalovaného?“ tázal se soudce, svraštiv obočí.

„Ano, pane.“

„Pak tedy říkejte obžalovaný.“

„Když obžalovaný přišel na palubu, všiml si, že můj otec“ – jak tam stál vedle ní, její oči se s láskou k němu obrátily – „je velmi vysílen a ve velmi špatném zdravotním stavu. Otec byl tak zesláblý, že jsem se bála zavést ho do uzavřené místnosti, a tak jsem mu upravila lůžko na palubě poblíž schodů ke kabinám, usedla jsem po jeho boku a pečovala jsem o něj. Té noci necestoval na lodi nikdo jiný než my čtyři. Obžalovaný byl tak laskav a požádal mě, zda mi smí poradit, jak ochránit otce před větrem lépe, než jsem to sama udělala. Neuměla jsem to dobře a nevěděla jsem, z které strany bude vanout vítr, až vyplujeme z přístavu. Udělal to za mne. Projevil velký soucit i laskavost, pokud jde o mého otce, a jsem si jista, že obojí vycházelo ze srdce. Tak začal náš rozhovor.“

„Dovolte, abych vás na okamžik přerušil. Přišel na palubu sám?“

„Ne.“

„Kolik lidí bylo s ním?“

„Dva francouzští páni.“

„Hovořili spolu?“

„Hovořili spolu až do poslední chvíle, kdy bylo nutno, aby oba francouzští páni odpluli ve člunu k břehu.“

„Podávali si mezi sebou nějaké listiny, podobné těmto dokumentům?“

„Podávali si mezi sebou nějaké listiny, ale nevím, jaké byly.“

„Podobaly se těmhle velikostí a tvarem?“

„Je to možné, ale vskutku nevím, přestože si šeptali mezi sebou velmi blízko u mne; stáli totiž nad schody ke kabinám ve světle lampy, která tam visela; svítila velmi slabě, mluvili také velmi tiše, a tak jsem neslyšela, co říkají, a viděla jsem jen, že nahlížejí do listin.“

„Teď pokračujte o svém rozhovoru s obžalovaným, slečno Ma­net­tová.“

„V rozhovoru – jenž vznikl z mé bezmocnosti – projevil obžalovaný právě tolik otevřenosti, kolik projevil laskavosti, dobroty a prospěšnosti mému otci. Kéž,“ propukla v pláč, „kéž se mu špatně za to neodměňuji tím, že mu zde dnes přitížím.“

Ozvalo se bzučení much.

„Slečno Manettová, jestliže obžalovaný nevidí a nechápe, že toto svědectví, které je vaší povinností vydat – které vydat musíte – kterému se nemůžete vyhnout –, vydáváte jen velmi neochotně, pak je to jediný z přítomných, který to nevidí a nechápe. Pokračujte, prosím.“

„Pravil mi, že cestuje v záležitosti velmi ožehavé a obtížné, která by mohla uvést lidi do nesnází, a že tedy cestuje pod cizím jménem. Pravil mi, že musel kvůli této záležitosti před několika dny odjet do Francie a že možná bude ještě dlouho nucen cestovat občas mezi Francií a Anglií.“

„Neříkal něco o Americe, slečno Manettová? Vzpomeňte si přesně.“

„Pokoušel se mi vysvětlit, jak k celému sporu došlo, a pravil mi, že pokud může soudit, Anglie se tu zachovala nespravedlivě a pošetile. Jaksi žertovně dodal, že možná Jiří Washington bude mít v dějinách právě tak velké jméno jako Jiří Třetí. Když to říkal, nebylo v tom nic urážlivého; řekl to se smíchem, na ukrácení dlouhé chvíle.“

Každý silně vyznačený výraz na tváři člověka, jenž má hlavní úlohu v strhujícím ději a na kterého jsou upřeny mnohé oči, bez­děky se opakuje na tvářích diváků. Její čelo, když vydávala toto svědectví, projevovalo bolestnou úzkost a soustředění, a kdykoli na okamžik umlkla, aby soudce mohl výpověď zapsat, zadívala se vždy na právní zástupce obou stran, jak na ně její slova účinkují. Na tvářích diváků ve všech koutech soudní síně byl týž výraz, a když pak soudce vzhlédl od svých zápisů, aby příkrým pohledem ztrestal kacířství, týkající se Jiřího Washingtona, vypadalo to, že velká většina čel v soudní síni zrcadlí přesně čelo svědkyně.

Generální prokurátor prohlásil pak k soudci, že pokládá za nutné, aby byl z důvodů opatrnosti a pořádku vyslechnut otec mladé dámy, doktor Manette. Hned pak byl k výslechu zavolán.

„Doktore Manette, podívejte se na obžalovaného. Viděl jste ho někdy?“

„Jednou. A to tehdy, když mě navštívil v mém londýnském bytě. Jsou tomu tři roky nebo je to možná tři a půl roku.“

„Poznáváte v něm spolucestujícího na palubě poštovní lodi a můžete nám povědět něco o jeho rozhovoru s vaší dcerou?“

„Ani jedno, ani druhé.“

„Máte pro to nějaký zvláštní důvod, že nám to nemůžete říci?“

Tiše odpověděl: „Ano, mám.“

„Měl jste to neštěstí, doktore Manette, že jste byl ve své rodné zemi bez soudu, a dokonce bez obžaloby, na dlouhou dobu uvězněn?“

Odpověděl hlasem, jenž se dotkl všech srdcí: „Dlouho jsem byl vězněn.“

„V té době, o které zde mluvíme, byl jste právě propuštěn?“

„Tak mi to řekli.“

„Na nic z té doby se nemůžete upamatovat?“

„Na nic. V mé paměti je prázdnota od té doby – nemohu ani přesně říci, kdy to bylo –, co jsem se začal ve vězení zaměstnávat výrobou bot, a trvá ta prázdnota až do chvíle, kdy jsem shledal, že žiji s drahou svou dcerou v Londýně. Seznámil jsem se s ní, když mi dobrotivý Bůh vrátil mé duševní schopnosti; naprosto však neumím povědět, jak jsem se s ní seznámil. Nepamatuji se vůbec, jak se to vyvíjelo.“

Generální prokurátor usedl a otec s dcerou usedli pak společně.

Potom se stala v projednávání případu zvláštní věc. Mělo se teď dokázat, že obžalovaný, provázen nevypátraným spoluviníkem, jel doverským dostavníkem oné páteční noci v listopadu před pěti lety, a chtěje zastřít cíl své cesty, vystoupil za noci v místě, kde však nezůstal, nýbrž odkud se několik desítek mil vrátil na výzvědy do města, kde sídlí posádka a kde jsou loděnice; byl povolán svědek, jenž měl obžalovaného usvědčit, že čekal na kohosi dalšího přesně v požadovanou hodinu v jídelně kteréhosi hotelu onoho posádkového a přístavního města. Obhájce obžalovaného podrobil svědka křížovému výslechu, ale dosáhl jen svědkova přiznání, že obžalovaného nikdy jindy neviděl, když tu onen pán v paruce, jenž celou tu dobu hleděl ke stropu soudní síně, napsal několik slov na kousek papíru, který pak složil a hodil obhájci. Jakmile hned při nejbližší odmlce otevřel obhájce ten kousek papíru, velmi pozorně a zvídavě se zadíval na obžalovaného.

„Tvrdíte tedy, že jste si zcela jist, že to byl obžalovaný?“

Svědek si byl zcela jist.

„Viděl jste někdy někoho, kdo se obžalovanému velmi podobal?“

Nikoho (pravil svědek), kdo by mu byl tolik podoben, že by mohlo dojít k omylu.

„Podívejte se dobře tam na toho pána, mého druha v povolání,“ pravil obhájce, ukazuje na toho, jenž mu hodil papírek, „a pak se dobře podívejte na obžalovaného. Co teď říkáte? Jsou si hodně podobni?“

Zevnějšek tohoto obhájcova druha v povolání byl sice zanedbaný a nepořádný, jestliže ne zhýralý, ale podobali se s obžalovaným, když byli srovnáni, jeden druhému tolik, že to překvapilo nejen svědka, nýbrž i všechny přítomné. Když byl soudce požádán, aby vybídl obhájcova druha v povolání sejmout paruku, a když k tomu soudce nikterak milostivě dal svolení, podobnost byla ještě mnohem výraznější. Soudce se tázal pana Stryvera (obhájce obžalovaného), zda mají teď pana Cartona (obhájcova druha v povolání) soudit pro zradu. Pan Stryver odpověděl soudci, že nikoli; chtěl by se však zeptat svědka, zda to, co se stalo jednou, může se stát i po druhé, zda by tu byl svědčil tak sebevědomě, kdyby byl viděl dříve tento doklad své unáhlenosti, a tak dále. Výsledek byl, že se toto svědectví rozpadlo jako hliněný hrnec a z celé této části obžaloby byly nepotřebné střepy.

Když pan Cruncher sledoval výpovědi svědků, úplně se naobědval rzi ze svých prstů. Teď musel dávat pozor na pana Stryvera, jak přešívá celý případ obžalovaného pro potřebu poroty jako dokonale padnoucí šaty a jak dokazuje, že onen vlastenec jménem Barsad je najatý špeh a podvodník, nestoudný prodavač duší a největší darebák ze všech, co jich po světě chodilo a chodí od dob prokletého Jidáše – a na to vskutku vypadal. Ctnostný sluha jménem Cly je jeho přítel a společník, a toho je také hoden; slídivé oči těchto podvodníků a křivopřísežníků vyhlédly si obžalovaného jako oběť, poněvadž jakési jeho rodinné záležitosti ve Francii – pochází totiž z Francie – vyžadovaly, aby cestoval často přes průliv, ale ohled k těm, kteří jsou blízcí a drazí jeho srdci, zakazuje mu i za cenu života prozradit, jaké jsou to záležitosti. Svědectví, které bylo vynuceno a vypáčeno z oné mladé dámy, jejíž muka, když svědčila, všichni viděli, nebylo k ničemu, neboť obsahovalo pouhé drobné dvornosti a zdvořilosti, k jakým za podobných příležitostí dochází mezi každým mladým mužem a každou mladou dámou; výjimkou byla jen ona zmínka o Jiřím Washingtonovi, jež byla až příliš výstřední, aby na ni bylo možno pohlížet jinak než jako na obludný žert. Ukázala by se slabost vlády, kdyby neměla úspěch při tomto pokusu vytěžit co nejvíc z nejnižších národnostních protichůdností a strachů, a tak dělal pan generální prokurátor, co mohl; přitom nebyla žaloba založena na ničem jiném než na podlém a hanebném svědectví, jaká často mrzačí podobné soudní případy a jakých je při státních soudních řízeních v této zemi plno. Ale zde se do toho vložil soudce (s tváří tak zamračenou, jako by to nebyla pravda) a pravil, že zde nemůže zaujímat svoje soudcovské místo a strpět přitom takové narážky.

Pan Stryver pak povolal nemnoho svých svědků a hned nato pan Cruncher přihlížel tomu, jak generální prokurátor obrátil na ruby celé šaty, jež pan Stryver ušil porotě na tělo; pravil přitom, že Barsad a Cly jsou ještě stokrát lepší, než si o nich myslil, a obžalovaný že je ještě stokrát horší. Nakonec se ujal slova soudce, obracel ty šaty tu na líc, tu zas na ruby, ale celkem je s rozhodností zaobroubil a přešil tak, že z nich byl pro obžalovaného pohřební rubáš.

Pak se porota odebrala uvážit celý případ a mouchy se opět roz­bzučely.

Přes všechno toto vzrušení pan Carton, jenž tak dlouho hleděl ke stropu, nezměnil ani svoje místo, ani svou polohu. Zatím co jeho druh v povolání pan Stryver rovnal dokumenty, šeptal si s těmi, kteří seděli nablízku, a občas úzkostlivě pohlížel na porotu, zatím co se diváci, všichni víc nebo méně pohnutí, seskupovali v nové hloučky, zatím co dokonce i soudce vstal ze svého místa a jal se přecházet sem a tam po stupínku, sledován diváctvem nikoli bez podezření, že je ve stavu jaksi horečnatém, seděl jedině tento muž na židli a opíral se o ni ve svém potrhaném taláru napůl svlečeném, s parukou nepořádně nasazenou, jak mu zas dosedla zpátky na hlavu, když ji byl svlekl, s rukama v kapsách a s očima ke stropu obrácenýma tak, jak byly obráceny už celý den. Něco obzvláště nedbalého v jeho chování nejen mu dávalo hanebný vzhled, nýbrž i o tolik zmenšovalo jeho nepochybnou podobnost s obžalovaným (která byla zvláště výrazná, když byli oba srovnáváni a když na okamžik přitom zvážněl), že si mnozí z diváků, když si ho nyní všimli, říkali mezi sebou, jak málo by je bylo napadlo, že ti dva jsou si vůbec podobni. Takto se vyjádřil i pan Cruncher k sousedovi a dodal: „Dal bych za to půl libry, že moc právnické práce nemá. Vůbec nevypadá jako někdo, komu by lidé něco takového svěřovali, že ne?“

A přece viděl pan Carton víc podrobností celého toho jeviště, než by se bylo zdálo; neboť když se náhle slečna Manettová zhroutila na otcova prsa, spatřil to první a hlasitě zvolal: „Dozorce! Podívejte se na tu mladou dámu. Pomozte ji tomu pánovi odvést. Což nevidíte, že upadne!“

Mnozí s ní soucítili, když byla odváděna, a mnozí měli účast s jejím otcem. Zřejmě bylo pro něj velmi bolestné, když mu zde tak připomněli dny jeho věznění. Když byl vyslýchán, bylo na něm vidět, jak hluboce je vzrušen, a od té chvíle zas na něm ležel jako černý mrak onen zamyšlený a dovnitř obrácený vzhled, s nímž vypadal tak staře. Porota, kterou vycházeje míjel a která se k němu na okamžik obrátila, mluvila právě ústy svého předsedy.

Neshodují se a přejí si, aby se mohli vzdálit. Soudce (pomysliv patrně na Jiřího Washingtona) projevil trochu překvapení nad tím, že se neshodují, projevil však potěšení, že se pod dozorem stráží vzdálí, a sám se také vzdálil. Soudní řízení trvalo celý den a v síni teď rozsvěcovali svítilny. Roznesla se zpráva, že se porota bude radit dlouho. Diváci odcházeli opatřit si občerstvení a obžalovaný poodstoupil od přepážky a usedl.

Pan Lorry, jenž vyšel, když vyšla mladá dáma s otcem, opět se objevil a pokynul Jerrymu, jenž se teď, když napětí polevilo, snadno k němu protlačil.

„Chcete-li něco sníst, Jerry, teď můžete. Ale zůstaňte nablízku. Jistě uslyšíte, až se porota vrátí. Nezmeškejte, poněvadž chci, abyste rozsudek oznámil v bance. Jste nejrychlejší posel, jakého znám, a budete u Temple Baru mnohem dříve než já.“

Jerry měl čelo právě tak dost velké na to, aby si na ně mohl poklepat, a tak si na ně poklepal na znamení, že s uznáním přijímá toto sdělení a že děkuje za šilink. V téže chvíli přistoupil pan Carton a dotkl se ramene pana Lorryho.

„Jak je mladé dámě?“

„Je velmi nešťastna; ale otec ji utěšuje a je jí teď lépe, když je venku ze soudní síně.“

„Řeknu to obžalovanému. Neslušelo by se na ctihodného pána z banky, aby s ním veřejně mluvil.“

Pan Lorry se začervenal, jako by si byl uvědomil, že vskutku takto nějak uvažoval, a pan Carton se odebral směrem k přepážce, za níž seděl obžalovaný. Týmž směrem se též vycházelo ze soudní síně, a tak Jerry s očima vyjevenýma, s ušima nastraženýma a s vlasy zježenými šel za ním.

„Pane Darnayi!“

Obžalovaný okamžitě přistoupil k přepážce.

„Přirozeně jste zvědav, co je se svědkyní, se slečnou Manettovou. Už je jí výborně. To, co jste viděl, to bylo nejhorší.“

„Opravdu lituji, že jsem to zavinil. Můžete jí to, prosím, vyřídit spolu s mými nejvřelejšími díky?“

„Ano, mohu. Vyřídím jí to, když si přejete.“

Chování pana Cartona bylo tak lhostejné, že vypadalo takřka nestoudně. Stál napůl odvrácen od obžalovaného a loktem se opíral o přepážku.

„Prosím vás o to. Ze srdce vám za to děkuji.“

„A co čekáte, pane Darnayi?“ pravil Carton dosud od něho napůl odvrácen.

„Nejhorší.“

„To je to nejmoudřejší, co můžete čekat, a taky nejpravděpodobnější. Ale myslím si, že ten odchod poroty je pro vás příznivé znamení.“

Poněvadž postávat ve východu ze soudní síně nebylo dovoleno, Jerry už nic víc neslyšel; nechal je tam za svými zády – oba tolik si podobné tvářemi, tolik si nepodobné chováním – stojící vedle sebe a oba obrážené zrcadlem nad nimi.

Půl druhé hodiny se těžce převalilo dole na chodbách, zaplněných zloději a darebáky, přestože tu byly na ukrácení chvíle skopové paštiky a pivo. Naježený posel, takto se posilniv, nepohodlně usedl na lavici a zdříml, když tu jej probudily hlučné hlasy, a rychlý příliv lidí, ženoucí se po schodech vzhůru k soudní síni, vzal jej s sebou.

„Jerry! Jerry!“ volal již pan Lorry u dveří, když tam Jerry dospěl.

„Tady jsem, pane! Dá to práci protlačit se zas zpátky. Tady jsem, pane!“

Pan Lorry mu skrze tlačenici podal jakýsi papír. „Rychle! Máte to?“

„Ano, pane!“

Spěšným písmem bylo na papíře napsáno: „OSVOBOZEN“.

„Kdybyste byl i tentokrát napsal ‚Vrácen životu‘,“ mumlal si Jerry, když odcházel, „tak bych věděl, co tím myslíte.“

Nic jiného už nemohl říci a na nic už ani nemohl pomyslit, dokud nebyl daleko z Old Bailey; neboť dav se odtamtud hrnul s takovou prudkostí, že jej div neporazil, a do ulic se vehnalo bzučení, jako by se tu rozprchávaly oklamané mouchy za jinou mršinou.
