---
title: Kapitola dvacátá čtvrtá Magnetová hora přitahuje
contentType: prose
---

  

Zatím co požáry takto šlehaly do výše, zatím co se moře takto zvedalo – hněvivý oceán, na němž nebylo žádného utišení, jenž ustavičně stoupal výš a výš k hrůze a údivu diváků na březích, otřásal při svých náporech pevnou zemí – uplynuly tři bouřlivé roky. Troje další narozeniny maličké Lucie byly zapředeny zlatou nití do klidného přediva života v jejím domově.

Po mnohé večery a po mnohé dny naslouchali obyvatelé a přátelé tohoto domova ozvěnám v zákoutí a srdce se jim zastavovala, když slýchali kroky valících se zástupů. Neboť viděli tyto kroky před svými vnitřními zraky jako kroky lidí, valících se bouřlivě pod rudou vlajkou, prohlašujících, že jejich vlast je v nebezpečí, proměněných v divokou zvěř strašlivým kouzlem, pod nímž žili tak dlouho.

Milostivý pán jako společenská vrstva nechtěl mít nic společného s tím úkazem, že není již uznáván a že je ve Francii tak zbytečný, až tu je vážné nebezpečí, že dostane vyhazov z ní i z tohoto světa zároveň. Jako onen sedlák z pohádky, jenž si dal nekonečně mnoho práce, aby vyvolal ďábla, a jenž pak byl při pohledu na něj tak zděšen, že už nebyl schopen na nic se ho zeptat a okamžitě utekl, tak i milostivý pán, když byl po mnohá léta bezostyšně jednal proti všem přikázáním božím a prováděl ještě jiná kouzla, jen aby ďábla přivolal, vznešeně vzal do zaječích, sotva ho spatřil při jeho hrůzném počínání.

Zářivé dvořanstvo odešlo, neboť jinak by se bylo stalo terčem živelného útoku celého národa. Nikdy to nebylo dvořanstvo příliš dvorné k pravdě – na to v něm bylo příliš mnoho ďábelské pýchy, sardanapalského[3](./resources/undefined) přepychu i krtčí slepoty – ale dohrálo již a odešlo. Odešel společně celý dvůr od svých výlučných nejvyšších kruhů až po okrajové kruhy, plné intrik, úplatnosti a pokrytectví. Zmizela i královská rodina; byla obklíčena ve svém paláci a podle posledních zpráv „sesazena“.

Nastal srpen roku sedmnáctistého devadesátého druhého a milostiví páni byli v té době už široko daleko rozprášeni.

Jak bylo přirozeno, stala se hlavním stanem a shromaždištěm milostivých pánů v Londýně Tellsonova banka. Duchové se prý zjevují tam, kde jejich těla nejčastěji prodlévala, a milostiví páni bez jediné libry zjevovali se na místě, kde mívali své libry uloženy. Nadto právě sem přicházely z Francie nejrychleji zprávy, na něž nejvíc bylo možno spolehnout. Co víc, Tellsonova banka byla podnik velkomyslný a počínala si velmi štědře k bývalým zákazníkům, kteří klesli z výše své vznešenosti. Také se tu zchudlí pobratřenci mohli dovědět o těch šlechticích, kteří včas předvídali blížící se bouři, a předběhnuvše plenění i zabavování, prozřetelně uložili jmění v Tellsonově bance. K tomu nutno ještě uvést, že každý, kdo právě přišel z Francie, ohlásil se takřka samozřejmě v Tellsonově bance a vypověděl tu nejnovější zprávy. Z důvodů takto rozličných stala se v té době z Tellsonovy banky, pokud jde o zprávy z Francie, jakási ústřední burza; obecně to bylo tak rozhlášeno a tazatelů bylo tolik, že někdy napsali u Tellsonů poslední zprávy v několika řádcích na kus papíru a vyvěsili je v oknech banky, aby si je mohli přečíst všichni, kdo procházeli Temple Barem.

Kteréhosi zamženého, mlhavého odpoledne seděl pan Lorry u svého stolku a Charles Darnay, opřen o stůl, potichu s ním hovořil. Kajícnická kobka, určená kdysi pro rozhovory s ředitelem podniku, stala se nyní burzou zpráv a bývala přeplněna k prasknutí. Bylo asi půl hodiny před zavřením podniku.

„Ale přestože jste nejmladší člověk, jaký kdy žil,“ pravil Charles Darnay poněkud váhavě, „přece vám musím namítnout –“

„Rozumím. Že jsem příliš starý?“ pravil pan Lorry.

„Nestálé počasí, dlouhá cesta, nejistota, pokud jde o dopravní prostředky, rozklad v zemi, město, kde ani pro vás nebude možná bezpečno.“

„Drahý Charlesi,“ pravil pan Lorry s veselou sebedůvěrou, „uvádíte mi tu některé z důvodů pro to, abych jel, nikoli abych nejel. Bezpečno tam bude pro mne dost a dost; kdo by se tam zabýval starým člověkem takřka už osmdesátiletým, jestliže tam mají tolik lidí, kteří mnohem víc stojí za to, aby se jimi zabývali. Pokud jde o to, že je to město v rozkladu, tu je třeba říci, že kdyby to nebylo město v rozkladu, nebyl by žádný důvod posílat odtud do naší tamější pobočky někoho, kdo už dávno zná to město i jeho záležitosti a kdo má důvěru podniku. Pokud jde o nejistotu v dopravě, o délku cestování a zimní počasí, kdo už by měl být připraven podstoupit trochu toho nepohodlí ve prospěch Tellsonovy banky po všech těch letech, jestliže ne já?“

„Raději bych jel sám,“ pravil Charles Darnay poněkud neklidně a jako člověk, myslící nahlas.

„Ovšem! Vy tedy jste ten pravý, abyste mi tu odporoval a radil!“ zvolal pan Lorry. „Jel byste tedy raději sám? Vy, původem Francouz? Jste vy mi moudrý rádce!“

„Milý pane Lorry, právě proto, že jsem rodilý Francouz, mnohokrát mě už napadla ta myšlenka (o které jsem však tady nechtěl mluvit). Jestliže jsem měl účast s těmi ubohými lidmi, jestliže jsem se pro ně něčeho vzdal,“ hovořil opět tak zamyšleně jako dříve, „nemohu jinak než se domnívat, že mě snad vyslechnou a že budu mít dost síly přimět je k troše zdrženlivosti. Právě včera večer, když jste od nás odešel a když jsem mluvil s Lucií –“

„Když jste mluvil s Lucií,“ opakoval pan Lorry. „Ano. Divím se, že se nestydíte vyslovovat právě teď Luciino jméno! Když zrovna říkáte, že byste rád jel v téhle době do Francie!“

„Vždyť ještě nejedu,“ pravil Charles Darnay s úsměvem. „Víc pravdy by bylo v tom, kdybyste řekl, že vy byste rád jel.“

„Ano, chci jet já, to vám říkám otevřeně. Po pravdě řečeno, drahý Charlesi,“ pohlédl pan Lorry na vzdáleného ředitele a ztišil hlas, „neumíte si představit, jaké nesnáze máme s našimi obchodními záležitostmi a jakým nebezpečím jsou ohroženy naše tamější účetní knihy a dokumenty. Jen Bůh sám ví, jaké zápletky by z toho vznikly pro celou spoustu lidí, kdyby se někdo zmocnil našich dokladů nebo kdyby byly zničeny; a to se každou chvíli může stát, poněvadž kdo ví, zda Paříž už dnes nehoří, kdo ví, zda nebude zítra vypleněna! Udělat v době co nejkratší rozvážný výběr z těch dokladů, zakopat je nebo vůbec je nějak odstranit z dosahu nebezpečí, to nemůže udělat (aniž ztratí drahocenný čas) takřka nikdo jiný než já – jestli vůbec někdo. A mám snad váhat, když tohle v Tellsonově bance vědí a když to i říkají – v Tellsonově bance, jejíž chleba jím už nějakých šedesát let – mám snad váhat jen proto, že mi klouby už trochu ztuhly? Vždyť já jsem ještě chlapec, milý pane, proti těm zdejším starým pavoukům!“

„Obdivuji statečnost vašeho mladistvého ducha, pane Lorry.“

„Jděte! Nesmysl, pane! – Mimo to si uvědomte, drahý Charlesi,“ pravil pan Lorry, pohlédnuv opět na ředitele podniku, „že dostat v téhle době něco z Paříže, ať už cokoli, je takřka holá nemožnost. Právě dnes jsme dostali dopisy a ceniny (mluvím zcela důvěrně; kdybych měl jednat jako obchodník, nesměl bych o tom šeptat ani vám) a přinesli nám je nejpodivnější poslové, jaké si jen můžete představit, jimž visel život na vlásku, když přecházeli hranice. Za jiných dob chodily naše balíčky tam i zpět právě tak bez nesnází jako v obchodnické staré Anglii; ale teď je všechno zaraženo.“

„A vskutku odjíždíte už dnes večer?“

„Vskutku odjíždím dnes večer, poněvadž věc je už tak naléhavá, že nelze odkládat.“

„A nikoho si neberete s sebou?“

„Nabízeli mi všechny možné lidi, ale s žádným z nich nechci nic mít. Chci si vzít s sebou Jerryho. Už dlouho mi Jerry dělá za nedělních večerů tělesnou stráž a zvykl jsem si na něj. Nikdo nebude Jerryho podezřívat, že je něco jiného než anglický hromotluk nebo že má v hlavě nějaké jiné úmysly než se vrhnout na kohokoli, kdo by se dotkl jeho pána.“

„Musím jen opakovat, že ze srdce obdivuji vaši statečnost a mladistvost.“

„A já musím opakovat, že je to nesmysl, nesmysl, pane! Až vykonám toto malé poslání, přijmu možná nabídku Tellsonovy banky, abych šel do výslužby a žil si podle svého. Pak budu mít dost času myslit na to, jak stárnu.“

Tento rozhovor se konal u obvyklého stolu pana Lorryho, zatím co se na několik stop odtud rojili milostiví páni a chvástali se, jak se zanedlouho pomstí na těch darebácích. Až příliš často hovořili milostiví páni v nesnázích vyhnanství, až příliš často hovořili i pravověrní Britové o této strašlivé revoluci, jako by to byla jediná žeň pod sluncem, která nebyla napřed zaseta – jako by nic nikdy nebylo učiněno nebo opominuto, co k ní přímo vedlo – jako by ti, kdo viděli nešťastné miliony Francouzů a kdo viděli, jak jsou zneužívány a do větru rozhazovány prostředky, z nichž se tyto miliony mohly mít dobře, nebyli už po léta předvídali její nevyhnutelný příchod a jako by nebyli černé na bílém napsali, co viděli. Toto chvástání, do něhož se mísily výstřední výmysly milostivých pánů, jak vrátit věci do onoho stavu, jenž sám sebe zahubil, jenž unavil trpělivost nebes i země a sám sebe vyčerpal, těžko bylo možno bez odporu snášet člověku, jenž měl zdravý rozum a věděl, jaká je pravda. Právě z tohoto chvástání, doléhajícího k jeho uším, jako by to byl nějaký znepokojivý zmatek krve v jeho vlastní hlavě, a spojeného se skrytou úzkostí v jeho duši, dolehl neklid na Charlese Darnaye a dosud jej svíral.

Mezi lidmi, kteří tu hovořili, byl i Stryver od nejvyššího soudního dvora, daleko už postoupivší na cestě k vysokému postavení ve státních službách, a tak i hlučný ve vyjadřování názorů na toto téma; vykládal milostivým pánům svoje návrhy jak vyhodit všechny lidi do povětří, jak je vyhladit z povrchu země, jak se obejít bez nich a jak vůbec uskutečnit mnoho podobných věcí, jež se svou účelností podobaly radě vykořenit orlí plemeno tím, že se orlům bude sypat na ocasy sůl. Darnay právě Stryvera poslouchal s největším odporem a stál tu nerozhodnut, zda má odejít, aby ho již neslyšel, nebo zda zůstat a postavit se proti jeho slovům, když tu se začalo rýsovat to, co mělo nastat.

Ředitel podniku přistoupil k panu Lorrymu, položil před něj pošpiněný neotevřený dopis a zeptal se ho, zda již vypátral nějaké stopy po člověku, jemuž byl dopis adresován. Ředitel položil dopis tak blízko před Darnayovy zraky, že spatřil adresu – a přečetl ji tím rychleji, že to bylo jeho vlastní pravé jméno. Přeložena, adresa zněla:

„Velmi naléhavé. Pan dřívější francouzský markýz St. Evrémonde. Svěřeno k vyřízení Tellsonově bance, Londýn, Anglie.“

Za svatebního jitra doktor Manette naléhavě a výslovně požádal Charlese Darnaye, aby toto jméno – dokud doktor nezruší tento závazek – zůstalo mezi nimi neporušeným tajemstvím. Nikdo jiný nevěděl, že je to jeho jméno, jeho vlastní žena neměla o tom tušení a nic nemohl tušit ani pan Lorry.

„Ne,“ odpověděl pan Lorry řediteli. „Mluvil jsem o tom již takřka se všemi, kdo tu jsou, a nikdo neví, kde by bylo možno tohoto pána hledat.“

Poněvadž se blížila zavírací hodina, začal procházet kolem stolu pana Lorryho celý proud těch, kteří tu spolu hovořili. S tázavým posunkem zvedl dopis a milostivý pán, nyní pletichařící a rozhořčený vyhnanec, se na něj podíval; a tento, onen i další řekli vždy francouzsky nebo anglicky něco potupného, co se týkalo markýze, kterého nebylo možno najít.

„Jistě je to ten synovec – ale v každém případě degenerovaný potomek – onoho skvělého markýze, který byl zavražděn,“ pravil jeden z nich. „Jsem šťasten, že jsem ho neznal.“

„Zbabělec,“ pravil jiný – a byl to milostivý pán, který unikl z Paříže nohama vzhůru a napůl zadušen v nákladu sena – „který už před lety opustil svoje místo.“

„Nakažen novými doktrínami,“ pravil třetí, jenž procházeje mimo, pohlédl na dopis lorňonem, „žil v rozporu s posledním markýzem, vzdal se statků, když je zdědil, a přenechal je tomu stádu lotrů. Doufám, že se mu teď odmění, jak zaslouží.“

„Cože?“ zvolal utrhačně Stryver. „Vážně to udělal? Takový je to člověk? To se musíme podívat na to hanebné jméno. Zatracený chlap!“

Darnay, neschopen se již ovládnout, dotkl se ramene pana Stryvera a řekl:

„Znám toho člověka.“

„Propána, opravdu?“ pravil Stryver.

„To tedy je mi líto.“

„Proč?“

„Proč, pane Darnayi? Slyšel jste, co udělal? Pak se mě tedy v těchto dobách neptejte proč.“

„Ale já se přece jen ptám.“

„Pak vám tedy opakuji, že je mi to líto. Je mi líto, když slyším od někoho tak podivnou otázku. Mluví se tady o člověku, který se nakazil nejhanebnějšími a nejrouhačnějšími ďábelskými poučkami, jaké kdy svět poznal, který se vzdal svého majetku ve prospěch nejhorších vyvrhelů lidstva, kteří kdy vraždili ve velkém, a vy se mě ptáte, proč je mi líto, že muž, vyučující mládež, zná takového člověka? Ale dobrá, odpovím vám. Je mi to líto, poněvadž se domnívám, že takový darebák roznáší nákazu. To je ten důvod.“

Pomysliv na tajemství, Darnay se s velikými nesnázemi ovládl a pravil: „Nerozumíte možná tomu člověku.“

„Ale vím zato, jak vás usadit, pane Darnayi,“ pravil chvástavec Stryver, „a taky vás usadím. Jestli je ten člověk urozený muž, pak mu opravdu nerozumím. Můžete mu to vyřídit s mými pozdravy. A můžete mu také ode mne vyřídit, že se divím, když se vzdal svého majetku i postavení ve prospěch té zabijácké chátry, proč se jí pak nepostavil do čela. Ale kdepak, pánové,“ pravil Stryver, rozhlédnuv se kolem a lusknuv prsty, „znám už trochu lidskou povahu a říkám vám, že se takovýhle člověk nikdy nevydá na milost takovým vzácným _protégés_[4](./resources/undefined). Kdepak, pánové, sotva nastane bitka, ukáže jim svoje vznešené paty a uteče.“

Po těchto slovech, a lusknuv ještě naposled prsty, vyrazil pan Stryver za všeobecného souhlasu posluchačů rameny napřed na Fleet Street. Když pak i všichni ostatní odešli z banky, zůstal pan Lorry sám u stolu s Charlesem Darnayem.

„Vezmete si ten dopis na starost?“ zeptal se pan Lorry. „Víte, kam jej dodat?“

„Vím.“

„A vyřídíte laskavě, že ten dopis byl adresován na nás patrně v předpokladu, že budeme vědět, kam jej dál poslat, a že už tu u nás nějaký čas ležel?“

„Vyřídím to. Vydáte se na cestu do Paříže odtud?“

„Ano, v osm hodin.“

„Přijdu se ještě s vámi rozloučit.“

Nespokojen sám se sebou, se Stryverem i s mnoha jinými lidmi, pospíšil si Darnay co nejrychleji do zátiší Templu, otevřel dopis a četl. Toto tam bylo napsáno:

_Vězení Abbaye, Paříž, 21. června 1792._

> Bývalý pane markýzi,

> když mě vesnice, jíž jsem byl vydán na pospas, dlouho ohrožovala na životě, velmi násilně a potupně mě zajali a pěšky odvedli dlouhou cestou do Paříže. Po cestě jsem mnoho vytrpěl. Ale to není všechno; můj dům byl zničen – srovnán se zemí.

Zločin, pro který jsem vězněn, bývalý pane markýzi, pro který mě bude tribunál soudit a pro který (jestliže se mi nedostane Vaší šlechetné pomoci) budu popraven, je, jak mi říkají, zločin zrady na majestátu lidu, jehož jsem se dopustil, když jsem jednal proti tomuto majestátu ve prospěch vyhnance. Marně poukazuji na to, že jsem podle Vašich příkazů jednal ve prospěch lidu, nikoli proti němu. Marně poukazuji na to, že jsem již před zabavením majetku vystěhovalců prominul všechny daně, které přestali platit, že jsem vůbec nevybíral nájemné, že jsem nikoho nepohnal před soud. Odpovídají mi jen, že jsem jednal ve prospěch vystěhovalce, a kde prý je ten vystěhovalec?

Ach, nejmilostivější bývalý pane markýzi, kde je ten vystěhovalec? Volám ze spánku, kde jen je! Táži se nebes, zda mě přijde osvobodit! Žádná odpověď. Ach, bývalý pane markýzi, posílám svůj bezútěšný výkřik přes moře a doufám, že snad přece jen dolehne k Vašemu sluchu, a to skrze velikou Tilsonovu banku, známou i v Paříži!

Pro lásku boží, pro lásku k spravedlnosti, šlechetnosti a cti Vašeho vznešeného jména, zapřísahám Vás, bývalý pane markýzi, abyste mě přispěchal osvobodit. Kladou mi za vinu, že jsem Vám byl věrný. Ach, bývalý pane markýzi, zapřísahám Vás, buďte teď věrný mně!

Z tohoto hrozného vězení, kde se hodinu co hodinu blížím svému konci, přijměte ode mne, bývalý pane markýzi, nejhlubší moji bolestnou a nešťastnou poklonu.

_Váš zmučený  
Gabelle_

Skrytá úzkost Darnayovy duše procitla nad tím dopisem k mocnému životu. Smrtelné nebezpečí, hrozící dávnému a dobrému služebníkovi, který se provinil jen tím, že byl věrný jemu a jeho rodině, zíralo mu tak vyčítavě přímo do tváře, že takřka klopil oči před mimojdoucími, když se tak procházel nahoru dolů po Templu a uvažoval, co počít.

Věděl dobře, že ve své hrůze nad činem, jímž vyvrcholily zlé skutky a špatná pověst jeho starého rodu, a nedůtklivě podezříván svým strýcem i v odporu, s nímž jeho svědomí pohlíželo na rozpadající se budovu, kterou měl zachránit, jednal nedokonale. Věděl dobře, že když se z lásky k Lucii zřekl svého společenského původu – přestože toto rozhodnutí nikterak nebylo v něm nové – jednal uspěchaně a nedomyšleně. Věděl, že měl všechno soustavně přichystat a dohlížet nad tím, věděl, že to tak zamýšlel, a věděl také, že to neudělal.

Štěstí anglického domova, který si sám zvolil, nezbytnost, aby byl ustavičně zaměstnán nějakou činností, rychlé a neklidné změny těch časů, jež nastávaly jedna za druhou tak překotně, že události tohoto týdne zničily nezralé záměry týdne minulého a události týdne příštího postavily všechno opět do nového světla, to všechno, jak dobře věděl, byly okolnosti, jejichž síle neodolal; zneklidňovalo ho toto podlehnutí, nikdy se však proti okolnostem nepostavil s odporem dost vytrvalým a mohutnějícím. Že vyčkával, až nastane vhodná chvíle činu, a že se události tak rychle řítily, až vhodnou chvíli propásl, a šlechta již pak houfně cestou necestou opouštěla Francii, její majetek byl zabavován nebo ničen a sama její jména smetána z povrchu země, to věděl právě tak dobře, jako to mohla vědět kterákoli nová vláda ve Francii, jež ho snad požene za to k odpovědnosti.

Nikoho však neutlačoval, nikoho neuvěznil; tak málo měl v úmyslu vymáhat drsně daně a nájemné, že se všeho toho z vlastní vůle vzdal, vrhl se do světa, kde na něj nečekala žádná přízeň, dobyl si ve světě svoje místo a sám si vydělával na živobytí. Podle příkazů, jež mu dával v dopisech, vedl pan Gabelle statky tak, aby šetřil lidi a aby jim poskytoval, co jen bylo možno – tolik topiva, kolik jen naléhající věřitelé dovolili v zimě, a tolik potravin, kolik jen bylo možno zachránit před týmiž drápy v létě – a on sám nepochybně pro svou vlastní záchranu uvedl tyto skutečnosti na svou obhajobu, takže nemůže být jinak, než že již vyšly najevo.

To všechno podporovalo zoufalé rozhodnutí, k němuž Charles Darnay zvolna dospíval, že totiž pojede do Paříže.

Ano. Jako onoho námořníka v dávném příběhu, hnaly ho větry a proudy do okruhu účinnosti Magnetové hory; již ho začala přitahovat a musí blíž. Všechno, co jen mu vyvstalo před vnitřním zrakem, pohánělo ho čím dál rychleji, čím dál jistotněji vpřed k té strašlivé přitažlivosti. Skrytý jeho nepokoj pocházel z toho, že v jeho nešťastné zemi špatní lidé u vesla uskutečňují špatné požadavky a že on, jenž nemohl jinak než se pokládat za lepšího, než jsou oni, není tam přítomen, aby se pokusil vykonat něco proti krveprolévání a obhájit požadavky milosrdenství a lidskosti. Když už tento nepokoj napůl utlumil a když ještě napůl cítil jeho vyčítavost, přivedlo ho to k tomu, aby sám sebe srovnal se statečným starým pánem, v němž hlas povinnosti zněl tak mocně; po tomto srovnání (pro něj tak potupném) vyvolal si okamžitě posměšky milostivého pána, jež se ho palčivě dotkly, a posměšky Stryverovy, jež ho pro staré důvody obzvláště krutě hryzly. A po tom všem tu byl Gabellův dopis; nevinný vězeň v nebezpečí smrti se dovolával jeho spravedlnosti, cti a dobrého jména.

Učinil rozhodnutí. Musí do Paříže.

Ano. Magnetová hora ho přitahovala a on se musí plavit vpřed, dokud neztroskotá. Nevěděl o žádném útesu; neviděl takřka žádné nebezpečí. Záměr, s nímž vykonal to, co vykonal, přestože to zanechal nedokončeno, ukazoval mu jeho jednání v takovém světle, že očekával ve Francii vděčné uznání, až tam osobně přijde svoje skutky hájit. Pak před ním vyvstala nádherná vidina, že bude konat dobro, onen lehkovážný přelud tak mnoha dobrých duší, a viděl se dokonce již v tom sebeklamu, jak pomáhá určovat běh zuřící revoluce, jež už tak strašlivě zdivočela.

Když tak, již rozhodnut, přecházel sem a tam, uvažoval o tom, že Lucie ani její otec se nesmějí o tom dovědět dřív, dokud neodjede. Lucie bude ušetřena bolesti loučení a její otec, vždy se tolik vzpírající vracet se v myšlenkách na ono nebezpečné staré území, doví se tak o jeho skutku jako o hotové věci a nebude tedy vystaven neklidu očekávání a pochyb. Kolik viny za to, že nedokončil svůj záměr, bylo třeba připsat jejímu otci, pro jehož klid se vždy starostlivě snažil uchránit ho všech oživujících zmínek o Francii, o tom teď neuvažoval. Ale i tato okolnost měla svůj podíl na jeho rozhodnutí.

Horlivě zabrán v myšlenky, chodil sem a tam, až byl čas vrátit se do Tellsonovy banky a rozloučit se s panem Lorrym. Po příjezdu do Paříže hodlal se s tímto dávným přítelem setkat, teď mu však nesměl o svém záměru říci ani slovo.

Před dveřmi banky stál kočár s poštovními koňmi a byl tu i Jerry ve vysokých botách a uchystaný na cestu.

„Doručil jsem ten dopis,“ pravil Charles Darnay panu Lorrymu. „Nejsem pro to, abyste byl obtěžován písemnou odpovědí, ale mohl byste snad doručit odpověď ústní?“

„To rád udělám,“ pravil pan Lorry, „jestli v tom není nějaké nebezpečí.“

„Naprosto žádné. Přestože je to vězeň v Abbaye.“

„Jak se jmenuje?“ tázal se pan Lorry s otevřeným zápisníkem v ruce.

„Gabelle.“

„Gabelle. A jak zní zpráva pro toho nešťastného vězněného Gabella?“

„Prostě tak, že ‚dostal dopis a přijede‘.“

„Není řečeno kdy?“

„Vydá se na cestu zítra večer.“

„Kdo odpověď posílá, není udáno?“

„Ne.“

Pomohl panu Lorrymu zabalit se do mnoha kabátů a plášťů a vyšel s ním pak z teplého ovzduší staré banky do mlhavého vzduchu na Fleet Streetu. „Pozdravujte ode mne Lucii i maličkou Lucii,“ pravil pan Lorry při loučení, „a pěkně o ně pečujte, dokud se nevrátím.“ Když se kočár rozjížděl, Charles Darnay potřásl hlavou a váhavě se usmál.

Toho večera – bylo to čtrnáctého srpna – byl dlouho vzhůru a psal dva vroucí dopisy; jeden byl pro Lucii; vysvětloval v něm naléhavé závazky, jež ho nutí jet do Paříže, a ze široka se rozepsal o důvodech, pro které spoléhá, že mu tam nebude hrozit žádné nebezpečí; v druhém dopise, určeném doktorovi, svěřoval Lucii a její dítě jeho péči a podobně se s nejnaléhavějším ujišťováním rozepsal o týchž důvodech. Oběma pak napsal, že okamžitě po svém příjezdu do Paříže pošle dopisy na důkaz, že bezpečně dojel.

Byl to pro něj těžký den být mezi nimi a po prvé, co tu společně žili, něco před nimi zapírat. Bylo mu těžko tajit před nimi ten bezelstný klam, o němž neměli ani nejmenší podezřívavé tušení. Když se však s láskou podíval na svou ženu, tak šťastnou a pilnou, utvrdilo ho to v rozhodnutí neříci jí, co se již tak brzy stane (zpola se již chystal povědět jí o tom, tak podivné mu připadlo dělat cokoli bez její tiché pomoci), a den pak rychle minul. Brzy zvečera objal ji i její jmenovkyni, o nic méně milovanou, pravil jim, že se zanedlouho vrátí (vymyslil si záležitost, která ho nutí odejít, a zavazadlo s prádlem si již potají přichystal), a takto se vydal do těžké mlhy v setmělých ulicích se srdcem ještě těžším.

Síla, kterou neviděl, rychle ho teď už k sobě přitahovala a všechny proudy i větry přímo a mocně směřovaly k ní. Zanechal svoje dva dopisy u spolehlivého posla, jenž je měl doručit půl hodiny před půlnocí, nikoli dříve, najal si koně do Doveru a vydal se na cestu. „Pro lásku boží, pro lásku k spravedlnosti, šlechetnosti a cti Vašeho vznešeného jména!“ Tak znělo volání ubohého vězně, jímž posiloval svoje hynoucí srdce, když nechával za zády všechno, co miloval na této zemi, a když se vydával na plavbu k Magnetové hoře.

* * *

[3](./resources/undefined) Zpustlý, prostopášný, hýřivý. _Pozn. red._

[4](./resources/undefined) Chráněnci. _Pozn. red._
