---
title: Kapitola jedenáctá Soumrak
contentType: prose
---

<section>

Nešťastná žena nevinného muže takto k smrti odsouzeného se skácela, uslyševši rozsudek, jako smrtelně raněna. Nevydala však ze sebe ani hlásek; a hlas v jejím nitru, jenž jí připomínal, že právě ona jediná ze všech lidí musí ho podpírat v jeho neštěstí a nikoli toto neštěstí rozmnožovat, byl tak mocný, že se pod jeho účinkem i z tohoto úderu okamžitě vzpamatovala.

Poněvadž se soudcové měli zúčastnit jakési pouliční demonstrace, bylo zasedání tribunálu odročeno. Nedozněl ještě hluk rychlého odchodu posluchačstva ze síně a Lucie již tu stála, napřahujíc ruce k manželovi, na tváři majíc jen a jen lásku a útěchu.

„Kdybych se ho jen směla dotknout! Kdybych ho ještě jednou směla obejmout! Občané, mějte aspoň tolik soucitu s námi!“

Zůstal zde už jen žalářník spolu se dvěma z těch čtyř mužů, kteří ho včera večer přišli zatknout, a Barsad. Všichni lidé vyšli již ven, aby včas zastihli podívanou na ulicích. Barsad navrhl ostatním: „Ať ho tedy obejme, bude to jen okamžik.“ Mlčky s tím souhlasili a pustili ji mezi sedadly síně k zvýšenému místu, kde ji, když se byl nahnul přes zábradlí, mohl sevřít do náruče.

„Sbohem, miláčku mé duše. Žehnám ti na rozloučenou, má lásko. Opět se setkáme tam, kde všichni znavení odpočinou!“ Tak hovořil její manžel, když ji tiskl na svoje prsa.

„Snesu to, drahý Charlesi. Bůh je mi oporou; pro mne se netrap. Dej ještě požehnání na rozloučenou našemu dítěti.“

„Posílám je po tobě. Za mne jí dej políbení. Za mne jí dej moje sbohem.“

„Manželi. Ne! Ještě okamžik!“ Odtrhoval se již od ní. „Nebudeme odloučeni dlouho. Cítím, že mi brzy nad tím pukne srdce; dokud však budu moci, budu konat svou povinnost, a až ji opustím, Bůh jí dá přátele, jako dal mně.“

Otec přišel za ní a byl by již před oběma poklekl, když tu ho Darnay uchopil a zvolal:

„Ne, ne! Což jste se proti nám provinil, že chcete před námi klekat! Víme teď, co všechno jste kdysi musel podstoupit. Víme teď, jak vám bylo, když jste zprvu tušil můj původ a když jste pak již o něm věděl. Víme teď, proti jakému přirozenému odporu v sobě jste musel bojovat, víme teď, jak jste jej pro ni překonal. Děkujeme vám z celých svých srdcí, ze vší své lásky i úcty. Bůh nechť je s vámi!“

Jedinou otcovou odpovědí bylo, že zaťal prsty do svých šedin a vydal ze sebe výkřik bolesti.

„Jinak to nemohlo skončit,“ pravil vězeň. „Všechno spělo k tomuto konci. Právě marné úsilí splnit, čím mě pověřila má ubohá matka, přivedlo mě osudně do vaší blízkosti. Dobro nemohlo vzejít z takového zla; když počátek byl tak nešťastný, nemohl být konec šťastný. Upokojte se a odpusťte mi. Bůh nechť vám žehná!“

Když ho pak odváděli, žena ho pustila z objetí a hleděla za ním s rukama sepjatýma jako k modlitbě a se zářivým pohledem na tváři, na níž dokonce byl i útěšný úsměv. Když vyšel východem pro vězně, obrátila se, s láskou položila svou hlavu na otcova prsa, pokusila se k němu promluvit a padla k jeho nohám.

Tu se Sydney Carton vynořil ze zastrčeného kouta, odkud se po celou dobu ani nehnul, přistoupil k ní a zvedl ji. Byl s ní jen její otec a pan Lorry. Jeho paže se chvěly, když ji pozvedal a když přidržoval její hlavu. A přece ve výrazu jeho tváře nebyl jen soucit – byl tam i jakýsi nádech hrdosti.

„Mám ji odnést do kočáru? Ani necítím její tíhu.“

Zlehka ji odnesl k východu a jemně ji položil do kočáru. Její otec a dávný přítel se posadili k ní a on usedl vedle kočího.

Když přijeli k vratům, kde si za tmy o nemnoho hodin dříve v duchu představoval, po kterých hrubých dlažebních kamenech její nohy kráčívaly, zvedl ji opět a odnesl do jejich bytu. Položil ji na pohovku v pokoji, kde její dítě a slečna Prossová nad ní plakaly.

„Neprobouzejte ji z mdloby,“ pravil tiše slečně Prossové, „takhle je jí lépe. Dokud je to jen mdloba, neprobouzejte ji k vědomí.“

„Ach, Cartone, Cartone, drahý Cartone!“ zvolala maličká Lucie, když byla vyskočila a když ho v návalu žalosti objala kolem krku. „Jistě jste přišel pomoci nějak mamince, jistě jste přišel zachránit tatínka! Ach, jen se na ni podívejte, drahý Cartone! Ze všech lidí, kteří ji mají rádi, což právě vy se na to můžete dívat a nic pro ni neudělat?“

Sklonil se nad dítětem a přitiskl si jeho kvetoucí tvář k obličeji. Něžně je zas od sebe oddálil a podíval se na jeho matku, ležící tu v bezvědomí.

„Než odejdu,“ pravil a odmlčel se na okamžik – „mohu ji políbit?“

Vzpomínalo se později, že když se sklonil a dotkl se svými rty její tváře, šeptem řekl jakási slova. Dítě, jež bylo nejblíže, řeklo jim později a říkalo pak svým vnoučatům, když se z něho stala krásná stará dáma, že ho slyšelo vyslovit: „Za život, který milujete.“

Když pak odešel do vedlejšího pokoje, obrátil se náhle na pana Lorryho a jejího otce, kteří kráčeli za ním, a řekl doktorovi:

„Ještě včera jste pro něj tolik mohl udělat, doktore Manette; aspoň to ještě znovu zkuste. Všichni ti soudci a všichni lidé, kteří teď mají moc, chovají se k vám tak přátelsky a uznávají přece vaše zásluhy?“

„Nic, co bylo ve spojitosti s Charlesem, přede mnou nezatajovali. Měl jsem všechny nejpevnější záruky, že ho zachráním, a zachránil jsem ho.“ Odpověď vyslovil velmi namáhavě a pomalu.

„Zkuste to znovu. Do zítřejšího odpoledne zbývá už jen málo krátkých hodin, ale zkuste to.“

„Chystám se k tomu. Ani okamžik nebudu meškat.“

„Tak je to dobře. Viděl jsem vaši energii, jak dělá veliké věci, i když jsem ještě neviděl,“ dodal pak s úsměvem i povzdechem, „že by byla udělala věc takhle velikou. Ale zkuste to! Jakkoli malou cenu má život, jestliže ho špatně užíváme, přece je hoden tohoto úsilí. Kdyby tomu tak nebylo, nic by to nestálo obětovat jej.“

„Půjdu rovnou k veřejnému žalobci i k předsedovi,“ pravil doktor Manette, „a půjdu i k jiným, které je lépe nejmenovat. Napíši také a – Ale vždyť jsou v ulicích oslavy a nikoho nebude možno až do tmy zastihnout.“

„To je pravda. Ale dobrá! Je to při nejlepším poslední zoufalá naděje a nebude o nic zoufalejší, jestliže to odložíte až do tmy. Rád bych se dověděl, jak pořídíte, ale nemyslete si, nic od toho nečekám! Kdy myslíte, že budete moci navštívit ty hrůzovládce, doktore Manette?“

„Doufám, že hned po setmění. Za hodinu nebo za dvě.“

„Brzy po čtvrté hodině se už bude stmívat. Počítejme tedy s nejdelší lhůtou. Jestliže v devět přijdu k panu Lorrymu, dovím se tam již od našeho přítele nebo přímo od vás, co jste podnikl?“

„Ano.“

„Kéž máte úspěch!“

Pan Lorry šel se Sydneyem až k domovním dveřím, dotkl se pak jeho ramene, když se již chystal odejít, a přiměl ho obrátit se.

„V nic už nedoufám,“ pravil pan Lorry tichým a bolestným šeptem.

„Ani já nedoufám.“

„I kdyby kterýkoli z těch lidí nebo dokonce všichni ho chtěli ušetřit – což je předpoklad velmi odvážný, neboť co pro ně znamená jeho život nebo vůbec jakýkoli život! – pochybuji, že by se odvážili ho ušetřit po těch bouřlivých projevech v soudní síni.“

„Tak si to myslím i já. V tom křiku jsem už slyšel dopadnout sekyru.“

Pan Lorry opřel paži o veřeje dveří a sklonil na ni tvář.

„Nebuďte malomyslný,“ pravil Carton velmi jemně. „Netruchlete. Utvrzoval jsem doktora Manetta v tom záměru, poněvadž jsem si myslil, že jí to jednou bude pro útěchu. Jinak by si mohla myslit, že ‚jeho život byl lehkomyslně promarněn a promrhánʻ, a to by ji trápilo.“

„Ano, ano, ano,“ řekl pan Lorry, utíraje si oči, „máte pravdu. Ale on zahyne; není žádné skutečné naděje.“

„Ano. Zahyne; není žádné skutečné naděje,“ jako ozvěnou řekl Carton. A jal se klidným krokem sestupovat po schodech dolů.

</section>
