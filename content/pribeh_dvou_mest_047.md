---
title: ''
contentType: prose
---

Kapitola desátá  
Podstata stínu

  

„Já, Alexandre Manette, nešťastný lékař, narozený v Beauvais a bydlící pak v Paříži, píši tyto smutné zápisy v své žalostné kobce v Bastile v posledním měsíci roku 1767. Píši je potají v přestávkách a s všemožnými obtížemi. Zamýšlím je uschovat ve stěně komína, kde jsem pro ně po zdlouhavé práci připravil úkryt. Snad je tam nějaká slitovná ruka najde, až ze mne a z mých útrap bude pouhý prach.

V posledním měsíci desátého roku svého uvěznění píši tato slova rezavým železným hrotem, který namáčím do seškrabaných sazí a spáleného dřeva, smíšeného s krví. Všechna naděje mě opustila. Podle strašlivých varování, jichž jsem si sám v sobě všiml, vím již, že moje rozumové schopnosti nezůstanou neporušeny, ale slavnostně zde prohlašuji, že v této chvíli jsem při plném rozumu – že moje vzpomínky jsou přesné i zevrubné – a že píši pravdu, neboť za tato svoje poslední zapsaná slova budu se zodpovídat před posledním soudem na věčnosti, ať už je budou lidé číst či nikoli.

Jedné podmračné měsíční noci v třetím týdnu prosince (myslím, že to bylo dvaadvacátého) roku 1757 kráčel jsem odlehlou končinou seinského nábřeží, abych se osvěžil mrazivým vzduchem, vzdálen asi tak hodinu cesty od svého bydliště v ulici Lékařské školy, když tu se přiblížil za mými zády velmi rychle jakýsi kočár. Když jsem uskočil stranou, abych uvolnil kočáru cestu, věda, že by mě jinak přejel, jakási hlava vyhlédla z okna kočáru a zavolala na kočího, aby zastavil.

Kočár zastavil, jakmile jen se kočímu podařilo zarazit koně, a týž hlas mě zavolal mým jménem. Odpověděl jsem. Kočár byl v té chvíli o tolik přede mnou, že dva páni měli čas otevřít dvířka a vystoupit dříve, než jsem k němu došel. Spatřil jsem, že jsou oba zahaleni v pláště a že chtějí zřejmě zůstat nepoznáni. Když tak stáli vedle sebe poblíž dvířek kočáru, spatřil jsem také, že oba jsou asi téhož věku jako já nebo spíše poněkud mladší a že si jsou oba velmi podobni postavami, chováním, hlasem i tvářemi (pokud jsem je viděl).

‚Jste doktor Manette?‘ pravil jeden z nich.

‚Jsem.‘

‚Doktor Manette z Beauvais,‘ pravil druhý, ‚mladý lékař, původně dovedný chirurg, jenž za posledních několik let v Paříži velmi proslul?‘

‚Pánové,‘ odpověděl jsem, ‚jsem tento doktor Manette, o němž mluvíte tak blahosklonně.‘

‚Byli jsme ve vašem bytě,‘ pravil první, ‚poněvadž jsme však neměli štěstí vás tam zastihnout a poněvadž nám bylo řečeno, že jste šel patrně tímto směrem, rozjeli jsme se za vámi v naději, že vás dostihneme. Vstoupíte laskavě do kočáru?‘

Oba si počínali panovačně a oba mě při těch slovech obstoupili tak, aby mě měli mezi sebou a dvířky kočáru. Byli ozbrojeni. Já nebyl.

‚Promiňte mi, pánové,‘ pravil jsem, ‚ale obvykle se táži na jména těch, kteří mi prokazují čest, že mě žádají o pomoc, a ptám se také, k jakému případu jsem volán.‘

Dostal jsem na to odpověď od toho, jenž mluvil jako druhý. ‚Doktore, vaši zákazníci jsou lidé vyššího stavu. Pokud jde o povahu případu, ujišťuje nás naše důvěra ve vaši dovednost, že ji zjistíte sám lépe, než bychom my ji mohli vylíčit. Stačí. Vstoupíte laskavě do kočáru?‘

Nemohl jsem udělat nic jiného než vyhovět a mlčky jsem vstoupil. Oba pak vstoupili za mnou – druhý vyskočil, když byl napřed přiklopil schůdky. Kočár obrátil a rozjel se tak rychle jako dříve.

Opakuji tu rozmluvu přesně tak, jak zněla. Nemám pochybnosti, že jsou to naprosto táž slova. Popisuji všechno přesně tak, jak se to stalo, a namáhám svou mysl, aby od svého úkolu neodbočovala. Kde dělám hvězdičky, jež nyní přijdou, tam pro tuto chvíli ustávám v psaní a ukládám zápisy do úkrytu. \*\*\*\*

Kočár projel ulicemi a severní branou vyjel na venkovskou silnici. Asi dvě třetiny míle za branou – tehdy jsem tu vzdálenost neodhadl, nýbrž až později, když jsem tamtudy šel – odbočil kočár z hlavní silnice a hned pak zastavil u osamělého domu. Všichni tři jsme vystoupili a šli vlhkou měkkou pěšinou přes zahradu, kde přetékal zanedbaný vodotrysk, k dveřím domu. Dveře se v odpověď na zvuk zvonku hned neotevřely a jeden z mých průvodců udeřil pak muže, jenž je otevřel, velikou jezdeckou rukavicí přes tvář.

V tomto počinu nebylo nic, co by bylo nějak zvlášť připoutalo moji pozornost, neboť jsem vídal, jak jsou prostí lidé biti častěji než psi. Avšak druhý z těch dvou, právě tak rozhněván, udeřil toho muže podobně; vzhled i pohyby obou bratří byly si tak přesně podobny, že jsem tehdy po prvé pochopil, že jsou dvojčata.

Od chvíle, kdy jsme vystoupili u brány (která byla odemčena, když jsme k ní přišli, a kterou jeden z bratří otevřel, aby nás vpustil, a pak zamkl), slyšel jsem výkřiky odněkud z horních pokojů. Když mě vedli přímo k tomuto pokoji a když jsme stoupali po schodech, byly výkřiky čím dál hlasitější a našel jsem tam pak na lůžku chorou ženu ve vysoké mozkové horečce.

Byla to žena velmi krásná a mladá, jistě ne o mnoho starší než dvacet let. Vlasy měla potrhány a rozcuchány, ruce pak měla přivázány k bokům stuhami a šátky. Všiml jsem si, že všechna ta pouta byly části pánského oděvu. Na jednom z nich, na šerpě, zakončené třásněmi, patřící k slavnostnímu oděvu, spatřil jsem šlechtický erb a písmeno E.

Toto vše jsem spatřil hned v první minutě svého soustředění nad pacientkou, neboť když se tak nepokojně zmítala, obrátila se na samém okraji lůžka na tvář, vtáhla konec této šerpy do úst a bylo nebezpečí, že se udusí. Prvním mým činem tedy bylo uvolnit ji, aby mohla dýchat, a když jsem tak odstraňoval šerpu, upoutala mě výšivka na jejím cípu.

Jemně jsem ji obrátil, položil jsem jí ruce na ramena, abych ji uklidnil a zabránil jí vstát, a pohlédl jsem jí do tváře. Oči měla rozšířené a zděšené, ustavičně ze sebe vydávala pronikavé výkřiky, opakujíc slova: ‚Můj manžel, můj otec, můj bratr!‘, počítala pak do dvanácti a říkala: ‚Tiše!‘ Vždy se jen na jediný okamžik odmlčela, aby naslouchala, a pak znovu začaly pronikavé výkřiky, opakovala: ‚Můj manžel, můj otec, můj bratr!‘, počítala do dvanácti a říkala: ‚Tiše!‘ Pořadí těch slov a výkřiků se neměnilo, neměnilo se ani její chování. Nebylo v těch jejích výkřicích jiných přestávek, než ona pravidelná okamžiková odmlčení.

‚Jak dlouho to už tak trvá?‘ zeptal jsem se.

Abych rozlišil bratry, budu jednomu říkat starší a druhému mladší; starším nazývám toho, jenž si počínal panštěji. Právě tento starší mi odpověděl: ‚Začalo to včera večer asi v tuto hodinu.‘

‚Má manžela, otce a bratra?‘

‚Bratra.‘

‚Mluvím snad s jejím bratrem?‘

Velmi pohrdavě mi odpověděl: ‚Ne.‘

‚Má nějaký důvod pamatovat se na číslo dvanáct?‘

Mladší bratr na to netrpělivě řekl: ‚Snad na dvanáctou hodinu.‘

‚Vidíte, pánové,‘ pravil jsem, setrvávaje rukama na jejích ramenou, ‚jak jsem tu zbytečný, když jste mě takto přivezli! Kdybych byl věděl, k jakému jdu případu, byl bych si mohl vzít potřebné věci. Takhle budeme ztrácet čas. Tady na tom odlehlém místě nedostaneme žádné léky.‘

Starší bratr se podíval na mladšího, jenž povýšeně řekl: ‚Máme tu skřínku s léky,‘ přinesl ji z přístěnku a postavil na stůl. \*\*\*\*

Otevřel jsem pak některé lahvičky, čichal jsem k nim a přikládal jsem zátky k rtům. Kdybych byl chtěl něco jiného než omamné léky, jež jsou již samy o sobě jedy, nebyl bych mohl z těchto léků použít nic.

‚Máte z nich strach?‘ zeptal se mladší bratr.

‚Jak vidíte, pane, použiji jich,‘ odpověděl jsem a dál už ani slovo.

Přiměl jsem s velikými obtížemi a po mnoha pokusech pacientku, aby polkla dávku, kterou jsem jí chtěl dát. Poněvadž jsem zamýšlel dát jí za chvíli další dávku a poněvadž bylo třeba sledovat účinky léku, posadil jsem se na pelest lůžka. Posluhovala tu bázlivá a zakřiknutá žena (manželka onoho muže dole), která se teď uchýlila do jednoho kouta. Dům byl vlhký a na spadnutí, zařízen nábytkem velmi ledabyle – zřejmě byl obydlen teprve od nedávna a používán jen dočasně. Před okna byly přibity jakési těžké staré závěsy, aby tlumily výkřiky. A výkřiky pokračovaly stále dál v pravidelném pořadí od volání: ‚Můj manžel, můj otec, můj bratr!‘ přes počítání do dvanácti až po slovo: ‚Tiše!‘ Třeštění bylo tak mocné, že jsem neuvolnil pouta, svazující ruce; ale prohlédl jsem je, aby se bolestně nezařezávala. Jedinou povzbuzující jiskrou v tom případu bylo, že trpitelku utišovaly moje ruce, když jsem jí je položil na ramena, a občas ji na několik chvil uklidňovaly. Na její křik neúčinkovaly; žádné kyvadlo nemohlo být pravidelnější.

Když jsem seděl na okraji lůžka asi půl hodiny, zatím co oba bratři přihlíželi, řekl starší patrně proto (tak se alespoň domnívám), že viděl účinky mých rukou:

‚Je tu ještě jeden pacient.‘

Polekán jsem se zeptal: ‚Je to naléhavý případ?‘

‚Bude nejlépe, když se sám podíváte,‘ lhostejně odpověděl a vzal svíci. \*\*\*\*

Druhý pacient ležel v zastrčené místnosti nad druhým scho­dištěm, což byla vlastně jakási půda nad stájí. V části toho prostoru byl nízký omítnutý strop, jinak byl otevřen až po vrchol taškové střechy a napříč bylo trámoví. Zde bylo uskladněno seno a sláma, otýpky dříví a na vrstvě písku hromada jablek. Tudy jsem musel projít cestou do části, nad níž byl strop. Pamatuji se na to zevrubně a bez mezer. Ověřuji si to na těchto podrobnostech a všechny je vidím tady ve své kobce v Bastile na samém konci desátého roku svého uvěznění právě tak, jako jsem je všechny viděl oné noci.

Na troše sena na podlaze, s polštářem pod hlavou, ležel tam hezký venkovský chlapec – chlapec jistě ne víc než sedmnáctiletý. Ležel na zádech se zuby zaťatými, s pravicí přitisknutou na prsa, s planoucíma očima upřenýma vzhůru. Když jsem nad ním poklekl na jedno koleno, neviděl jsem, kde je raněn; poznal jsem však, že umírá na ránu, zasazenou ostrým hrotem.

‚Jsem doktor, ubohý chlapče,‘ pravil jsem. ,Dovol mi prohlédnout tu ránu.‘

‚Nechci, abyste ji prohlížel,‘ odpověděl, ‚nechte ji na pokoji.‘

Byla pod jeho rukou a domluvami jsem dosáhl, abych ruku mohl z rány sejmout. Bylo to bodnutí kordem, k němuž došlo před dvaceti až čtyřiadvaceti hodinami, ale nikdo by ho nebyl uměl zachránit, i kdyby byl býval ošetřen bezodkladně. Rychle se blížil smrti. Když jsem se podíval na staršího bratra, viděl jsem, jak shlíží na toho hezkého chlapce, z něhož prchal život, jako by to byl raněný pták, zajíc nebo králík, naprosto ne tak, jako by to byl bližní.

‚Jak se tohle stalo, pane?‘ zeptal jsem se.

‚Poblázněný kluk nejnižšího původu! Nevolník! Přiměl mého bratra, aby na něj tasil, a padl pak pod ranou bratrova kordu – jako šlechtic.‘

V odpovědi nebylo ani stopy po lítosti, soucitu či laskavé lidskosti. Ten, jenž ji dal, myslil si zřejmě, že je nepříjemné, když toto stvoření docela odlišného druhu umírá právě tady, a že by bylo lépe, kdyby umřelo po způsobu svého hmyzího rodu někde v zastrčeném koutě. Jakékoli soustrastné pocity s tímto chlapcem i s jeho osudem byly mu cizí.

Chlapcovy oči se zvolna k němu obrátily, když hovořil, a nyní se zvolna obrátily ke mně.

‚Doktore, tihle šlechtici jsou hrozně hrdí, ale my obyčejní lidé jsme taky někdy hrdí. Odírají nás, znásilňují nás, bijí nás, zabíjejí nás; někdy však v nás zůstane trochu hrdosti. Ta dívka – viděl jste ji, doktore?‘

Výkřiky a volání bylo slyšet i zde, přestože přitlumené dálkou. Mluvil o ní, jako by byla ležela přímo zde.

Pravil jsem: ‚Viděl jsem ji.‘

‚Ta dívka je moje sestra, doktore. Po mnoho let měli tihle šlechtici hanebná práva na cudnost a ctnost našich sester, ale byly mezi námi dobré dívky. Vím to a můj otec to také říkal. Byla to dobrá dívka. Byla také zasnoubena s hodným mladíkem, jejich nájemcem. Všichni jsme byli jeho nájemci – toho, co tamhle stojí. Ten druhý je jeho bratr, nejhorší z nejhorších.‘

Jen s velikými nesnázemi shromažďoval chlapec v sobě všechnu tělesnou sílu, aby mohl hovořit; ale jeho duše hovořila se strašlivou naléhavostí.

‚Ten člověk, co tamhle stojí, tolik nás odíral – jako nás všechny obyčejné lidi ty vyšší bytosti odírají – tolik daní nám nemilosrdně ukládal, nutil nás bezplatně pro něj pracovat, nutil nás, abychom mleli svoje obilí v jeho mlýně, nutil nás, abychom krmili celá hejna jeho drůbeže naší ubohou úrodou, a nám zakazoval mít na živo­bytí třeba jen jedinou slepici, olupoval nás a tolik o všechno obíral, že když jsme náhodou měli kousek masa, jedli jsme je ve strachu za zamčenými dveřmi a při zavřených okenicích, aby to jeho lidé neviděli a maso nám nevzali – tolik nás zkrátka okrádal a štval, takové ubožáky z nás dělal, až nám otec říkal, že je strašné přivést na tenhle svět dítě a že bychom se nejvíc měli modlit za to, aby naše ženy zůstaly neplodné a celý náš ubohý rod aby vymřel!‘

Nikdy dřív jsem neviděl tak ohnivě vybuchnout pocit utlačenosti. Předpokládal jsem, že jistě je někdy v lidech skryt, ale dokud jsem nespatřil tohoto umírajícího chlapce, neviděl jsem nikdy takové propuknutí toho pocitu.

‚Přesto, doktore, se moje sestra vdala. Chudák její milý v té době churavěl, a tak si ho vzala, aby se o něj mohla starat v naší chalupě – v naší psí boudě, jak by tomu řekl tamten člověk. Byla vdaná sotva několik týdnů, když tu ji spatřil bratr toho člověka, zalíbila se mu a požádal toho člověka, aby mu ji půjčil – poněvadž, co je manželovi do toho! Ten člověk byl k tomu docela ochoten, ale moje sestra byla dobrá a ctnostná a nenáviděla jeho bratra zrovna tak silně jako já. A víte, co pak oba udělali, aby přiměli jejího manžela přemluvit ji, že se má podvolit?‘

Chlapcovy oči, jež byly upřeny na mne, zvolna se otočily na přihlížející a já spatřil v obou těch tvářích, že vše, co říká, je pravda. I zde v Bastile znovu vidím ty dva protichůdné způsoby hrdosti, šlechticovu hrdost přezíravě lhostejnou, venkovanovu hrdost, plnou pošlapaného citu a vášnivé pomstychtivosti.

‚Víte, doktore, že patří k právům šlechticů zapřahat nás obyčejné lidi do vozů a nechat nás je tahat. Tak ho zapřáhli a tak ho nechali tahat. Víte, že patří k jejich právům nechat nás celou noc na svých pozemcích, abychom utišovali žáby a jejich vznešený spánek aby nebyl rušen. Nařídili mu zůstat za noci venku v nezdravé mlze a ráno ho zas dali zapřáhnout. Nedal se však přimět. Ne! Když ho jednou v poledne vypřáhli, aby se najedl – jestliže by nějakou potravu sehnal – dvanáctkrát vzlykl k dvanácti úderům zvonu a zemřel na jejích prsou.‘

Žádná lidská moc nemohla pozdržet život v chlapci leč jeho rozhodnutí povědět o všech křivdách až do konce. Donutil k ústupu shromažďující se stíny smrti a přiměl svou pravici, aby zůstala zaťata a zakrývala ránu.

‚Se svolením i pomocí tohoto člověka si ji pak jeho bratr odvezl; přes všechno, co jistě tomu jeho bratrovi řekla – a co se už zanedlouho dovíte, doktore, jestliže to už nevíte – odvezl si ji pro chvilkovou svou rozkoš a rozptýlení. Viděl jsem ji na silnici, když ji odváželi. Když jsem přinesl tu zprávu domů, otci nad ní puklo srdce; neřekl už ani slovo z toho, čím jeho srdce překypělo. Vzal jsem svou malou sestřičku (mám ještě jednu) a odvedl jsem ji na místo, kde je z dosahu tohoto člověka a kde aspoň nikdy nebude jeho nevolnicí. Potom jsem si tady počíhal na jeho bratra a včera večer jsem se vyšplhal do domu – obyčejný člověk, ale s kordem v ruce. – Kde je to okno na půdu? Musí být tady někde.‘

Pro jeho oči byla již v místnosti temnota, svět se kolem něho zužoval. Rozhlédl jsem se a spatřil jsem, že seno i sláma jsou rozházeny po podlaze, jako by tu bylo došlo k zápasu.

‚Uslyšela mě a přiběhla. Řekl jsem jí, aby se nepřibližovala, dokud nebude mrtev. Přišel a hodil mi nejprve několik mincí; pak mě švihl bičíkem. Ale já, i když pouhý obyčejný poddaný, já na něj zaútočil, takže musel tasit. Ať si třeba pak rozlámal na kolik chtěl kousků ten svůj kord, který si pošpinil o moji obyčejnou krev, musel jej v té chvíli vytasit, aby se bránil – a vrhl se na mne se vší svou doved­ností, aby zachránil svůj život.‘

Teprve před několika okamžiky padl můj pohled na zlomky zpřeráženého kordu, ležící mezi senem. Byla to šlechtická zbraň. Na jiném místě ležel starý kord, kdysi patrně zbraň vojákova.

‚Pozvedněte mě teď, doktore; pozvedněte mě. Kde je?‘

‚Není tady,‘ řekl jsem, podpíraje chlapce a domnívaje se, že tím myslí bratra.

‚On sám! I když jsou šlechtici hrdí, bojí se ten člověk na mě podívat. Kde je ten člověk, byl tu přece. Obraťte mi tvář k němu.‘

Udělal jsem to a opřel jsem chlapcovu hlavu o svoje koleno. Nadán však v tom okamžiku neobyčejnou silou, sám zcela vstal a přiměl mě tak, abych vstal také, neboť jinak bych jej byl už nemohl podpírat.

‚Markýzi,‘ pravil chlapec, upíraje na něj široce rozevřené oči a pozvedaje pravici, ‚až nastanou dny soudu nad všemi těmito věcmi, na moji výzvu se vy a lidé vám rovní až do posledního člena vašeho hanebného rodu budete za ně zodpovídat. Označuji vás tímto krva­vým křížem na důkaz, že vás k tomu vyzývám. Až nastanou dny soudu nad všemi těmito činy, na moji výzvu se zvlášť za ně bude zodpovídat váš bratr, nejhanebnější z hanebného rodu. Označuji ho tímto krvavým křížem na důkaz, že ho k tomu vyzývám.‘

Dvakrát přiložil ruku k ráně na prsou a ve vzduchu pak ukazováčkem udělal znamení kříže. Stál ještě okamžik s prstem takto zdviženým, a když pak prst klesl, klesl s ním i on a já jej položil na podlahu mrtvého. \*\*\*\*

Když jsem se vrátil k lůžku mladé ženy, zastihl jsem ji, jak dosud třeští zcela stejně a s touž vytrvalostí. Věděl jsem, že to tak může trvat po mnoho hodin a že to patrně skončí až v mlčení hrobu.

Dal jsem jí znovu lék, který jsem jí dal už dříve, a seděl jsem u jejího lůžka až dlouho do noci. Nikterak se nezmírnila pronikavost jejích výkřiků, nikdy nezkomolila zřetelnost ani pořádek svých slov. Stále volala: ‚Můj manžel, můj otec, můj bratr! Jedna, dvě, tři, čtyři, pět, šest, sedm, osm, devět, deset, jedenáct, dvanáct. Tiše!‘

Tak to trvalo dvacet šest hodin od chvíle, kdy jsem ji po prvé spatřil. Dvakrát jsem mezitím odešel a zas přišel a seděl jsem opět u ní, když začalo blouznění polevovat. Udělal jsem aspoň to málo, co jsem mohl při této příležitosti vykonat; postupně pak upadla do otupělosti a ležela, jako by byla mrtva.

Bylo to, jako by se byl konečně utišil vítr a déšť po dlouhé a strašlivé bouři. Uvolnil jsem jí ruce a zavolal onu ženu, aby mi pomohla dobře ji uložit a dát do pořádku oblečení, které potrhala. Přitom jsem poznal, že je ve stavu, kdy vznikají první příznaky začínajícího mateřství; a tehdy jsem také ztratil onu malou naději, že bude žít.

‚Je mrtva?‘ tázal se markýz, kterého dále budu nazývat starším bratrem, když přišel do pokoje ve vysokých botách, jak právě přijel na koni.

‚Není mrtva,‘ pravil jsem, ‚ale pravděpodobně zemře.‘

‚Co je v těch tělech obyčejných lidí síly!‘ pravil, shlížeje na ni poněkud udiveně.

‚V utrpení a zoufalství je nesmírně mnoho síly,‘ řekl jsem na to.

Nejdříve se mým slovům zasmál a pak se na ně zamračil. Nohou si přistrčil židli blízko k mé židli, přikázal ženě, aby odešla, a pravil mi tlumeným hlasem:

‚Když jsem shledal, doktore, jak se můj bratr zapletl s těmihle nuzáky do nesnází, doporučil jsem, abyste byl povolán na pomoc. Máte výbornou pověst a jako mladý muž s takovými nadějemi dbáte patrně o svůj prospěch. Co tu vidíte, je jen k tomu, abyste to viděl, ne k tomu, abyste o tom hovořil.‘

Naslouchal jsem dechu pacientky a neodpověděl jsem.

‚Poctíte mě laskavě svou pozorností, doktore?‘

‚V mém povolání, pane,‘ pravil jsem, ‚podržujeme vždy sdělení pacientů v tajnosti.‘ Byl jsem ve své odpovědi opatrný, neboť jsem byl znepokojen vším, co jsem slyšel a viděl.

Její dech byl tak slabý, že jsem vyzkoušel tep a poslechl srdce. Život tu byl, víc nic. Když jsem se opět posadil a rozhlédl kolem, spatřil jsem, že na mne oba bratři upřeně hledí. \*\*\*\*

Píši s takovými nesnázemi, zima je tu tak krutá a tolik se bojím, že budu přistižen a uvržen do úplné temnoty podzemní kobky, že musím vyprávění co nejvíc krátit. Moje paměť se nemate, ani mě neopouští; mohu si vyvolat a do podrobností uvést všechna slova, jež kdy padla mezi mnou a oběma bratry.

Umírala týden. Ke konci, když jsem přiložil ucho blízko k jejím rtům, byl jsem s to porozumět několika slabikám, jež mi řekla. Tázala se mne, kde je, a řekl jsem jí to; tázala se, kdo jsem, a já jí to také řekl. Marně jsem se jí ptal na její rodinné jméno. Slabě otočila hlavou na polštáři a zachovala to tajemství, jako je byl zachoval i chlapec.

Neměl jsem možnost na nic se jí zeptat, dokud jsem neřekl bratřím, že rychle dokonává a že den už nepřežije. Až do té doby, i když k ní nebyl vpuštěn nikdo jiný než ona žena a já, vždy jeden z bratří podezřívavě seděl za záclonou v hlavách lůžka, kdykoli jsem byl u ní. Pak teprve jako by byli přestali mít zájem o všechno, cokoli by mi byla mohla říci; jako bych – tak mne to tehdy napadlo – měl s ní umřít i já.

Zjišťoval jsem vždy znovu, jak zle se jejich hrdosti protiví, že mladší bratr (jak já ho nazývám) zkřížil kord s venkovanem, a to dokonce s venkovským chlapcem. Zřejmě je trápilo jedině to, jak velmi tím byla jejich rodina ponížena a zesměšněna. Kdykoli jsem pohlédl do očí mladšímu bratru, připomněl mi jejich výraz, jak hluboce se mu protivím, poněvadž vím, co jsem se dověděl od chlapce. Jednal se mnou mírněji a zdvořileji než starší bratr, ale toto jsem viděl. A viděl jsem také, že jsem trnem v oku i staršímu bratru.

Pacientka zemřela dvě hodiny před půlnocí – ve chvíli, která byla podle mých hodinek takřka na minutu táž jako ona chvíle, kdy jsem ji po prvé spatřil. Byl jsem s ní sám, když se její mladá nešťastná hlava maličko sklonila na stranu a když skončily všechny její pozemské útrapy i bolesti.

Bratři čekali v jednom z dolejších pokojů, netrpěliví už odjet. Jak jsem tam sám stál u lůžka, slyšel jsem je, jak jezdeckými bičíky bijí do svých vysokých bot a jak přecházejí sem a tam.

‚Je konečně mrtva?‘ pravil starší, když jsem vešel.

‚Je mrtva,‘ pravil jsem.

‚Blahopřeji ti, bratře,‘ pravil, když se byl odvrátil.

Nabídl mi již dříve peníze, jejichž přijetí jsem odložil. Podal mi teď balíček zlaťáků. Vzal jsem je z jeho ruky, ale položil na stůl. Uvážil jsem to a rozhodl jsem se nic nepřijmout.

‚Promiňte, prosím,‘ pravil jsem, ‚za těchto okolností nemohu.‘

Pohlédli jeden na druhého, ale uklonili se mi právě tak, jako jsem se uklonil i já, a rozešli jsme se bez jediného dalšího slova. \*\*\*\*

Jsem znaven, znaven a vyčerpán – utrmácen svou bídou. Nejsem schopen přečíst, co jsem touto vyhublou rukou napsal.

Za časného jitra svitek zlaťáků byl zanechán u mých dveří v malé krabičce, na níž bylo napsáno moje jméno. Od samého počátku jsem starostlivě uvažoval, co bych měl udělat. Toho dne jsem se rozhodl napsat soukromý list ministrovi, popsat tam oba případy, k nimž jsem byl povolán, a udat místo, kde ke všemu došlo; vypsat zkrátka všechny okolnosti. Věděl jsem, jaký vliv má šlechta u dvora, a věděl jsem, jak je nedotknutelná, očekával jsem tedy, že celá záležitost bude umlčena; ale chtěl jsem ulehčit svému svědomí. Celou věc jsem zachoval v naprostém tajemství dokonce i před svou ženou; o tom jsem také chtěl v dopise napsat. Netušil jsem, v jakém jsem vlastně nebezpečí; byl jsem si však vědom, jak by mohlo být nebezpečno pro jiné, kdyby byli zataženi do věci tím, že by věděli, co jsem věděl já.

Byl jsem toho dne velmi zaměstnán a nemohl jsem téhož večera dopis dokončit. Příštího jitra jsem vstal dlouho před obvyklou hodinou, abych jej dopsal. Byl to poslední den roku. Dopis ležel přede mnou právě dokončen, když tu mi bylo řečeno, že na mne čeká nějaká dáma, která mě chce navštívit. \*\*\*\*

Jsem čím dál méně schopen vykonat úkol, který jsem si předsevzal. Je taková zima, tak temno, mé smysly jsou tak ochromeny, má tesknota je tak strašlivá.

Dáma byla mladá, půvabná i hezká, ale podle všech známek jí nebylo souzeno žít dlouho. Byla velmi vzrušena. Představila se mi jako choť markýze St. Evrémonda. Spojil jsem titul, jímž chlapec oslovoval staršího bratra s iniciálou vyšitou na šerpě a nebylo mi nesnadno dospět k závěru, že jsem tohoto šlechtice velmi nedávno viděl.

Má paměť je dosud přesná, ale nemohu zde podrobně vypisovat naši rozmluvu. Mám podezření, že jsem střežen přísněji než dříve, a nevím, kdy mě pozorují. Zčásti vytušila, zčásti odhalila hlavní skutečnosti krutého příběhu, manželův podíl na něm i to, že se ke mně uchýlili o pomoc. Nevěděla, že dívka je mrtva. Doufala, jak mi nešťastně řekla, že jí bude moci prokázat potají účast jako žena ženě. Doufala odvrátit nenávist nebes od rodu, který trpící poddaní již dlouho nenáviděli.

Měla důvody se domnívat, že je tu na živu ještě mladší sestra, a největší její touhou bylo pomoci této sestře. Nemohl jsem jí povědět nic jiného, než že žije taková sestra; jinak jsem nevěděl nic. Právě naděje, že se doví její jméno a bydliště, a spolehnutí na moji důvěryhodnost přivedly ji ke mně. Až do této nešťastné hodiny nic z obojího sám nevím. \*\*\*\*

Docházejí mi útržky papíru. Včera mi s pohrůžkou jeden vzali. Dnes musím zápisy dokončit.

Byla to dobrá, soucitná žena, v manželství nešťastná. Jak by byla mohla být šťastna! Bratr jí nedůvěřoval a neměl ji rád, všechen svůj vliv uplatňoval proti ní; děsila se ho a bála se i svého manžela. Když jsem ji doprovodil ke dveřím, spatřil jsem v jejím kočáře dvouletého nebo tříletého chlapečka.

‚Kvůli němu, doktore,‘ pravila, ukazujíc v slzách na něj, ‚chtěla bych napravit, co ještě napravit lze. Jinak se nikdy nebude moci těšit ze svého dědictví. Mám zlé tušení, že nebude-li dána žádná usmiřující oběť, bude ji jednou muset přinést on. Co mi zůstalo z mého majetku – není to o mnoho víc než několik skvostů – to jako první úkol svého života bude pověřen odevzdat se vzkazy soucitného nářku své mrtvé matky této ponížené a uražené rodině, jestliže jen ona sestra bude objevena.‘

Políbila chlapce, a hýčkajíc ho, pravila mu: ‚Je to kvůli tobě, drahý. Vykonáš, čím tě pověřím, maličký Charlesi?‘ Dítě směle odpovědělo: ‚Ano!‘ Políbil jsem jí ruku, ona ho vzala do náruče a hýčkajíc ho odjela. Nikdy jsem ji už nespatřil.

Poněvadž vyslovila jméno svého manžela v domněnce, že je znám, nepřipojil jsem o tom v dopise žádnou zmínku. Zapečetil jsem list, a nechtěje jej nikomu svěřovat, sám jsem jej téhož dne odevzdal.

Toho večera, posledního večera v roce, asi v devět hodin zazvonil u vrat jakýsi černě oděný muž, požádal, aby mě směl navštívit, a přišel pak s mým sluhou, mladíkem Ernestem Defargem, ke mně nahoru. Když sluha vešel do pokoje, kde jsem seděl se svou ženou – ach, má choti, tolik milovaná! Má krásná anglická choti! – spatřili jsme, jak ten muž, o němž jsme myslili, že je dole u vrat, mlčky stojí za ním.

Naléhavý případ v Rue St. Honoré, pravil. Prý mě to dlouho nezdrží, neboť má dole kočár.

To mě přivedlo sem, to mě přivedlo k hrobu. Když jsem vykročil z domu, zezadu mi kdosi pevně uvázal přes ústa černý šátek a ruce mi vzadu spoutali. Oba bratři vykročili z jakéhosi temného kouta, přešli ulici a jediným posunkem potvrdili mou totožnost. Markýz vytáhl z kapsy dopis, který jsem napsal, ukázal mi jej, spálil jej na plameni lampy, kterou mu přidrželi, a nohou rozmetal jeho popel. Nikdo neřekl ani slovo. Byl jsem přiveden sem, byl jsem přiveden do svého hrobu za živa.

Kdyby se bylo zalíbilo Bohu vložit za těchto strašlivých let do kamenného srdce některého z obou bratří myšlenku, že mi mají poskytnout zprávu o nejdražší mé choti – že mi mají třeba jen dát vědět, zda je živa či mrtva – byl bych si možná pomyslil, že Bůh je zcela ještě neopustil. Nyní však věřím, že znamení krvavého kříže jim bude osudné a že se na boží milosti nepodílejí. A já, Alexandre Manette, nešťastný vězeň, vznáším na ně a na jejich potomky ve svém nesnesitelném utrpení za této poslední noci roku 1767 obžalobu před budoucím časem, kdy všechny tyto věci budou souzeny. Žaluji na ně nebesům i zemi.“

Jakmile skončilo čtení dokumentu, nastal strašlivý hluk. Strašlivě dychtivý a lačný křik, v němž srozumitelná byla jen krev. Vyprávění vyvolalo nejmstivější vášně těch časů a nebylo v celém národě hlavy, která by se nemusela před ním sklonit.

Zbytečno před tímto tribunálem a před tímto posluchačstvem poukazovat na to, že Defargeovi skrývali zápis ještě s jinými pamětmi, zabavenými v Bastile, a čekali s jeho zveřejněním na příhodnou chvíli. Zbytečno poukazovat na to, že jméno této nenáviděné rodiny bylo už dávno uvrženo v klatbu a zapleteno do osudného seznamu. Nebylo nikdy na světě člověka, jehož ctnosti a zásluhy by byly tak mocné, že by tohoto dne odolaly takové obžalobě.

A tím horší bylo pro muže, propadnuvšího osudu, že žalobcem byl známý občan, důvěrný jeho přítel, otec jeho choti. Vedle jiných ztřeštěností lid také požadoval, aby byly napodobeny pochybné občanské ctnosti starověku a na oltář národa aby byly kladeny oběti i sebeoběti. A tak, když předseda pravil (neboť jinak by se mu byla jeho vlastní hlava na ramenou zatřásla), že dobrý lékař Republiky bude mít ještě větší zásluhy o Republiku, jestliže z kořene vyvrátí hanebně proslulou šlechtickou rodinu, a že ho nepochybně naplní svatou a hřejivou radostí, když udělá ze své dcery vdovu a z jejího dítěte sirotka, nastalo v síni divoké vzrušení, propukla vlastenecká horlivost a nebylo tu ani stopy po lidské účasti.

„Má ale ten doktor možností prospět, viď?“ pravila paní De­fargeová s úsměvem Mstitelce. „Teď ho zachraňte, doktore, zachraňte ho!“

Když porotci hlasovali, po každém odevzdání hlasu nastal křik. Další a další hlas. Další a další křik.

Jednomyslně odhlasováno. Smýšlením a původem šlechtic, nepřítel Republiky, pověstný utlačovatel lidu. Zpět do Conciergerie a smrt do dvaceti čtyř hodin!
