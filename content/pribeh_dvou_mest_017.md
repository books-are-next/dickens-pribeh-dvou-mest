---
title: Kapitola pátá Muž pro všechno
contentType: prose
---

V těch dobách se velmi pilo a většina lidí pila velmi mnoho. Pokud jde o tyto zvyky, nastalo od té doby takové zlepšení, že udat dnes střízlivé číslo o množství vína a punče, které mohl kterýkoli muž spolykat za jeden večer, aniž to v nejmenším ublížilo jeho dokonalé pověsti, vypadalo by za našich dní jako směšné přehánění. Učený stav právnický zajisté nikterak v bakchantické náklonnosti nezůstával pozadu za jinými učenými stavy; a pan Stryver, razící si již rychle cestu k veliké a výnosné praxi, nikterak v této věci nezůstával za svými druhy v povolání, právě tak jako za nimi nezůstával ani v střízlivějších odvětvích právnického soutěžení.

Jsa oblíbencem v Old Bailey právě tak jako u soudů občanských, začal pan Stryver opatrně uřezávat spodní příčle žebříku, po němž stoupal nahoru. Občanské soudy a Old Bailey musely teď svého oblíbence do svých toužících náručí zvláště zvát; a když se tak svými širokými rameny denně prodíral u nejvyššího soudního dvora před tvář nejvyššího soudce, vypadala kvetoucí tvář pana Stryvera, vyrážející nad záhony paruk, jako veliká slunečnice, jež se dere ke slunci z celé zahrady jeho řadových druhů v povolání, planoucích závistí.

Kdosi jednou u soudu poznamenal, že pan Stryver má sice mrštný jazyk, že je to muž bezohledný, pohotový a smělý, že však neumí vyhmátnout samu podstatu z celé kupy údajů, což je pro obhájce nejvýznačnější a nejnezbytnější část výzbroje. Ale v té věci se to s ním pozoruhodně zlepšilo. Čím víc případů měl na starosti, tím víc jako by mohutněla jeho schopnost pronikat k jejich dřeni a jádru; a jakkoli dlouho do noci popíjel se Sydneyem Cartonem, vždy měl za jitra všechny podstatné body v malíčku.

Sydney Carton, ze všech lidí nejlenivější a nejméně nadějný, byl Stryverův veliký spojenec. Co ti dva spolu od zimy do podzimu vypili, na tom by se byla mohla plavit královská loď. Nebylo jediného Stryverova případu, aby nebyl při něm přítomen i Carton, zírající s rukama v kapsách ke stropu soudní síně; společně se vydávali na cesty po soudních okresech, i tam protahovali svoje pitky dlouho do noci, a vyprávělo se o Cartonovi, že byl viděn za bílého dne, jak se krade jako prostopášný kocour na nejistých nohou k domovu. Konečně se začalo říkat mezi těmi, kteří o to měli zájem, že Sydney Carton, i když na veřejnosti z něho nikdy hlavní osoba z nich dvou nebude, přece jen je úžasně prospěšným mužem pro všechno, jenž v tomto skromném postavení poskytuje Stryverovi neobyčejné služby.

„Je deset hodin, pane,“ pravil číšník, kterému přikázal, aby jej vzbudil. „Je deset hodin, pane.“

„Co se zas děje?“

„Deset hodin, pane.“

„Co tím myslíte? Deset hodin večer?“

„Ano, pane. Ráčil jste mi přikázat, abych vás vzbudil.“

„Ach, už si vzpomínám. Dobrá, dobrá.“

Po několika mdlých pokusech znovu usnout, které číšník obratně potíral tím, že pět minut ustavičně hrabal v krbu, konečně vstal, nasadil si klobouk a vyšel ven. Zabočil do Templu, a když se osvěžil tím, že prošel tam a zpět podél nejvyššího soudního dvora a podél budov vydavatelů novin, zamířil k Stryverovu bytu.

Stryverův úředník, jenž se těchto porad nikdy neúčastnil, odešel již domů, a tak mu otevřel sám Stryver. Na nohou měl trepky, na sobě volný župan a pro větší pohodlí byl u hrdla rozhalen. Kolem očí měl onen poněkud drsný, napjatý a vyčerpaný výraz, jaký lze pozorovat u všech světáků jeho druhu od portrétu Jeffriesova po­dnes a který lze spatřit pod nejrůznějšími přetvářkami na portrétech všech pijáckých dob.

„Jdeš trochu pozdě, Paměti,“ pravil Stryver.

„Přibližně jako obvykle; snad o čtvrthodinku později.“

Vešli do zšeřelého pokoje s mnoha knihami v přihrádkách a s mnoha papíry všude narovnanými, kde v krbu hořel vysoký plamen. Na výstupku v krbu stál kotlík, z něhož vycházela pára, a uprostřed spousty papírů bylo vidět stůl, na němž stálo mnoho vína, koňaku, rumu, cukru a citronů.

„Vidím, Sydneyi, že už máš jednu láhev v sobě.“

„Už dvě dnes večer, pokud se pamatuji. Večeřel jsem s naším dnešním klientem; nebo spíš jsem se na něj jen díval, jak večeří – ale to je jedno!“

„To byl od tebe ohromný nápad, Sydneyi, poukázat na to, že jste si podobni. Jak tě to napadlo? Kdy jsi na to přišel?“

„Myslil jsem si, že je to docela hezký člověk, a tak mi připadlo, že kdybych měl trochu štěstí, mohl bych být skoro zrovna takový jako on.“

Pan Stryver se smál, až se mu jeho předčasně narostlé břicho otřásalo.

„Ty pořád s tím svým štěstím, Sydneyi! Dej se do něčeho, dej se do práce.“

Muž pro všechno si dost zachmuřeně rozepjal šaty, odešel do vedlejšího pokoje a vrátil se s velikým džbánem studené vody, s umyvadlem a několika ručníky. Namočil ručníky ve vodě, trochu je vyždímal, položil si je na hlavu tak, že to bylo hrozné na pohled, usedl ke stolu a pravil: „Teď jsem připraven!“

„Dnes večer toho nemáme moc na práci, Paměti,“ pravil vesele pan Stryver, když byl nahlédl do listin.

„Kolik toho je?“

„Jen dva případy.“

„Dej mi napřed ten horší.“

„Tady to je, Sydneyi. A ať to běží!“

Hlavní muž z těch dvou se pohodlně opřel na pohovce po jedné straně stolu s nápoji, zatím co muž pro všechno usedl k menšímu, listinami pokrytému stolku po druhé straně, maje přitom láhev i sklenici na dosah ruky. Oba sahali po nápojích na stole bez ostychu a často, ale kaž­dý z nich trochu jinak; hlavní muž seděl opřen, ruce maje zastrčeny za opaskem kalhot, hledě do ohně a občas zlehka nahlížeje do nějakého snadnějšího spisu; muž pro všecko se svraštěným obočím a soustředěnou tváří byl tak ponořen do práce, že očima ani nesledoval ruku, která se natahovala po sklenici – a tak ruka někdy i celou minutu nebo déle bloudila, než sklenici našla, aby ji mohla přiložit k ústům. Dvakrát nebo třikrát byl případ tak zamotaný, že muž pro všecko musel vstát a znovu si namočit ručníky. Z těchto poutí za džbánem a umyvadlem se vracel s pokrývkami hlavy tvarů tak výstředních, že je nelze ani popsat; a byly tím směšnější, že měl pod nimi tvář soustředěně vážnou.

Konečně pak muž pro všecko přichystal pro muže hlavního vydatnou stravu a předložil mu ji. Hlavní muž se do ní pečlivě a obezřetně vložil, přebral ji, opatřil poznámkami a muž pro všecko mu v tom pomáhal. Jakmile celou věc prohovořili, hlavní muž zastrčil zas ruce za opasek kalhot a pohodlně usedl, aby rozjímal. Muž pro všecko se pak posilnil celou velkou číší, kterou obrátil do hrdla, čerstvě si obložil hlavu a dal se do přípravy dalšího sousta; to pak bylo hlavnímu muži předloženo týmž způsobem a nebylo stráveno dřív, dokud neodbily na hodinách tři k jitru.

„Když jsme teď skončili, Sydneyi, nalej si punč,“ řekl pan Stryver.

Muž pro všecko sňal z hlavy ručníky, z nichž se už zas kouřilo, otřásl se, zívl a vyhověl přání.

„Pokud jde o ty dnešní svědky obžaloby, Sydneyi, tak to se ti povedlo. Každá z těch otázek seděla.“

„Vždycky se mi to zatím povedlo, nebo ne?“

„Popírám to snad? Co ti dnes přeletělo přes nos? Nalej si punč a zažeň to.“

Muž pro všecko s jakýmsi prosebným zasténáním opět vyhověl.

„Zas je to ten starý Sydney Carton ze školy v Shrewsbury,“ pravil Stryver, pokyvuje hlavou, když tak přehlížel jeho přítomnost a minulost, „ten starý náladový Sydney. V jedné minutě bujný, v příští už schlíplý; teď v dobré míře, hned nato malomyslný!“

„Ach,“ odpověděl Carton s povzdechem, „tak to je! Týž Sydney, s týmž štěstím. Už i tenkrát jsem vždycky dělal úkoly za druhé a zřídka svoje vlastní.“

„A proč?“

„Bůh ví. Tak už jsem to prostě dělal.“

Seděl s rukama v kapsách, s nohama před sebe nataženýma a hleděl do ohně.

„Cartone,“ pravil mu přítel, útočně se k němu nakloniv, jako kdyby krb byl pecí, kde lze ukovat vytrvalost v práci, a jako by bylo jediným přátelským skutkem, který lze vykonat pro starého Sydneye Cartona ze školy v Shrewsbury, strčit ho do ní, „jsi a vždycky jsi byl hudlař. Nedáváš do ničeho energii a vůli. Podívej se na mě.“

„Ach, neotravuj!“ odpověděl Sydney s lehčím a dobromyslnějším smíchem. „Ty budeš moralizovat!“

„Jak jsem dokázal to, co jsem dokázal?“ řekl Stryver. „Jak dělám to, co dělám?“

„Částečně tak, že mě platíš, abych ti pomáhal. Ale to ti nestojí za to, aby ses tady o tom zmiňoval; co chceš udělat, to uděláš. Byl jsi vždycky vpředu a já byl vždycky vzadu.“

„Musel jsem se dopředu dostat; přece jsem se vpředu nenarodil.“

„Nebyl jsem u toho, ale myslím si, že ses tam narodil,“ pravil Carton. Znovu se přitom zasmál a rozesmáli se oba.

„Před Shrewsbury, v Shrewsbury a po Shrewsbury,“ pokračoval Carton, „vždycky jsi pronikl na svoje místo a já zas na svoje. I tenkrát, když jsme spolu studovali v Latinské čtvrti v Paříži, když jsme se učili francouzsky, francouzské právo a ještě jiné francouzské věci, z kterých nám nic moc dobrého nevzešlo, i tenkrát ty jsi byl vždycky někde a já – nikde.“

„A čí to byla chyba?“

„Nevím, na mou duši, jestli to nebyla tvoje chyba. Vždycky ses prodíral, hnal, dral a tlačil dopředu, a to tak neúmorně, že já nemohl dělat nic jiného než zůstávat pozadu a odpočívat. Ale je to truchlivá záležitost mluvit tak o vlastní minulosti, když se už rozednívá. Než odejdu, začni o něčem jiném.“

„Tedy dobrá! Připíjím krásné svědkyni,“ pravil Stryver, zvedaje sklenici. „To je ti příjemnější?“

Zřejmě nebylo, neboť se opět zatvářil truchlivě.

„Krásná svědkyně,“ mumlal, nahlížeje do sklenice. „Měl jsem co dělat ve dne i v noci s mnoha svědky i svědkyněmi; která je to ta tvoje krásná svědkyně?“

„Dcera toho podivného doktora, slečna Manettová.“

„Ta že je krásná?“

„A není snad?“

„Ne.“

„Vždyť ji, člověče, obdivovala celá soudní síň!“

„K čertu s obdivem celé soudní síně! Od kdy se v Old Bailey soudí krása? Byla to zlatovlasá loutka.“

„Abych ti řekl pravdu, Sydneyi,“ pravil pan Stryver, ostře se na něj zahleděv a přejížděje si rukou rozzářenou tvář, „tak jsem si už myslil, že tě ta zlatovlasá loutka zaujala; vždyť jsi okamžitě viděl, co se té zlatovlasé loutce stalo!“

„Že jsem to okamžitě viděl! Když omdlí nějaká dívka, ať loutka nebo ne, člověku na metr nebo na dva před nosem, může to snad vidět i bez dalekohledu. Připíjím, ale popírám, že je krásná. A teď už dál pít nebudu; jdu spát.“

Když jej hostitel vyprovázel se svíčkou, aby mu na schodech posvítil, den již mrazivě nahlížel zašpiněnými okny. Když vyšel z domu, vzduch kolem byl chladný a provlhlý, obloha byla zatažena, řeka byla temná a kalná a všechno před ním bylo jako pustina bez života. A v ranním větru se točily dokola kotouče prachu, jako by se byl kdesi daleko zvedl pouštní písek a první jeho poprašek jako by ohlašoval, že zavalí město.

Se zmařenými schopnostmi v sobě a s pustotou kolem sebe zastavil se ten muž cestou po ztichlém chodníku a spatřil na okamžik v pustině před sebou přelud počestné ctižádosti, sebezapření a vytrvalosti. V pohádkovém městě té vidiny byly vzdušné ochozy, odkud na něj shlížela láska a přízeň, byly tu zahrady, kde zrály plody života, a byly tu prameny naděje, jež se mu jiskřily před očima. Okamžik – a pak to pominulo. Vystoupiv vysoko po schodech do svého pokoje, vrhl se v šatech na neustlané lůžko a polštář zvlhl slzami marně prolitými.

Smutně a truchlivě vycházelo slunce a neosvítilo nic smutnějšího než obraz muže velmi schopného a dobrodušného, jenž se neumí podrobit sebekázni, jenž si sám neumí pomoci k štěstí, jenž je si vědom sněti, kterou je nakažen, a přece se jí poddává, aby jej zvolna užírala.
