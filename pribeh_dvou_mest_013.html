<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola první O&nbsp;pět let později">
    <meta name="apple-mobile-web-app-capable" content="yes">
    <title>Kapitola první O&nbsp;pět let později • Příběh dvou měst</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./pribeh_dvou_mest_012.html">
    <link rel="next" href="./pribeh_dvou_mest_014.html">
    <meta name="nb-order" content="9">
    <link rel="self" href="pribeh_dvou_mest_013.html">
    <meta name="nb-identifier" content="dickens-pribeh-dvou-mest-fa79b3b">
    <meta name="nb-role" content="chapter">
  </head>
  <body data-nb-words="2260" data-nb-chars="13494" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="pribeh_dvou_mest_005.html">KNIHA PRVNÍ
            VRÁCEN ŽIVOTU</a>
          <ul class="plain">
            <li><a href="pribeh_dvou_mest_006.html">Kapitola první
                Doba</a></li>
            <li><a href="pribeh_dvou_mest_007.html">Kapitola druhá
                Dostavník</a></li>
            <li><a href="pribeh_dvou_mest_008.html">Kapitola třetí
                Noční stíny</a></li>
            <li><a href="pribeh_dvou_mest_009.html">Kapitola čtvrtá
                Příprava</a></li>
            <li><a href="pribeh_dvou_mest_010.html">Kapitola pátá
                Vinárna</a></li>
            <li><a href="pribeh_dvou_mest_011.html">Kapitola šestá
                Obuvník</a></li>
          </ul>
        </li>
        <li><a href="pribeh_dvou_mest_012.html">KNIHA DRUHÁ
            ZLATÁ NIT</a>
          <ul class="plain">
            <li><a href="pribeh_dvou_mest_013.html">Kapitola první
                O pět let později</a></li>
            <li><a href="pribeh_dvou_mest_014.html">Kapitola druhá
                Podívaná</a></li>
            <li><a href="pribeh_dvou_mest_015.html">Kapitola třetí
                Zklamání</a></li>
            <li><a href="pribeh_dvou_mest_016.html">Kapitola čtvrtá
                Blahopřání</a></li>
            <li><a href="pribeh_dvou_mest_017.html">Kapitola pátá
                Muž pro všechno</a></li>
            <li><a href="pribeh_dvou_mest_018.html">Kapitola šestá
                Stovky lidí</a></li>
            <li><a href="pribeh_dvou_mest_019.html">Kapitola sedmá
                Milostivý pán v městě</a></li>
            <li><a href="pribeh_dvou_mest_020.html">Kapitola osmá
                Milostivý pán na venkově</a></li>
            <li><a href="pribeh_dvou_mest_021.html">Kapitola devátá
                Gorgonina hlava</a></li>
            <li><a href="pribeh_dvou_mest_022.html">Kapitola desátá
                Dva sliby</a></li>
            <li><a href="pribeh_dvou_mest_023.html">Kapitola jedenáctá
                Protějšek</a></li>
            <li><a href="pribeh_dvou_mest_024.html">Kapitola dvanáctá
                Jemný člověk</a></li>
            <li><a href="pribeh_dvou_mest_025.html">Kapitola třináctá
                Člověk bez jemnosti</a></li>
            <li><a href="pribeh_dvou_mest_026.html">Kapitola čtrnáctá
                Počestný obchodník</a></li>
            <li><a href="pribeh_dvou_mest_027.html">Kapitola patnáctá
                Pletení</a></li>
            <li><a href="pribeh_dvou_mest_028.html">Kapitola šestnáctá
                Ještě pletení</a></li>
            <li><a href="pribeh_dvou_mest_029.html">Kapitola sedmnáctá
                Jedna noc</a></li>
            <li><a href="pribeh_dvou_mest_030.html">Kapitola osmnáctá
                Devět dní</a></li>
            <li><a href="pribeh_dvou_mest_031.html">Kapitola devatenáctá
                Mínění</a></li>
            <li><a href="pribeh_dvou_mest_032.html">Kapitola dvacátá
                Obhajoba</a></li>
            <li><a href="pribeh_dvou_mest_033.html">Kapitola dvacátá první
                Ozvěny kroků</a></li>
            <li><a href="pribeh_dvou_mest_034.html">Kapitola dvacátá druhá
                Bouře trvá</a></li>
            <li><a href="pribeh_dvou_mest_035.html">Kapitola dvacátá třetí
                Požár mohutní</a></li>
            <li><a href="pribeh_dvou_mest_036.html">Kapitola dvacátá čtvrtá
                Magnetová hora přitahuje</a></li>
          </ul>
        </li>
        <li><a href="pribeh_dvou_mest_037.html">KNIHA TŘETÍ
            TUDY ŠLA BOUŘE</a>
          <ul class="plain">
            <li><a href="pribeh_dvou_mest_038.html">Kapitola první
                Tajná záležitost</a></li>
            <li><a href="pribeh_dvou_mest_039.html">Kapitola druhá
                Brus</a></li>
            <li><a href="pribeh_dvou_mest_040.html">Kapitola třetí
                Stín</a></li>
            <li><a href="pribeh_dvou_mest_041.html">Kapitola čtvrtá
                Klid za bouře</a></li>
            <li><a href="pribeh_dvou_mest_042.html">Kapitola pátá
                Řezač dříví</a></li>
            <li><a href="pribeh_dvou_mest_043.html">Kapitola šestá
                Vítězství</a></li>
            <li><a href="pribeh_dvou_mest_044.html">Kapitola sedmá
                Zaklepání na dveře</a></li>
            <li><a href="pribeh_dvou_mest_045.html">Kapitola osmá
                Karty v rukou</a></li>
            <li><a href="pribeh_dvou_mest_046.html">Kapitola devátá
                Hra dohrána</a></li>
            <li><a href="pribeh_dvou_mest_047.html">Kapitola desátá
                Podstata stínu</a></li>
            <li><a href="pribeh_dvou_mest_048.html">Kapitola jedenáctá
                Soumrak</a></li>
            <li><a href="pribeh_dvou_mest_049.html">Kapitola dvanáctá
                Tma</a></li>
            <li><a href="pribeh_dvou_mest_050.html">Kapitola třináctá
                Padesát dva</a></li>
            <li><a href="pribeh_dvou_mest_051.html">Kapitola čtrnáctá
                Pletení skončeno</a></li>
            <li><a href="pribeh_dvou_mest_052.html">Kapitola patnáctá
                Kroky doznívají navždy</a></li>
          </ul>
        </li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pribeh_dvou_mest_012.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="6" data-nb-chars="32"><span class="idea" data-nb-ref-number="1" id="idea1" data-nb-words="6" data-nb-chars="32">Kapitola první O&nbsp;pět let později</span></h1>
        <p class="chunk" data-nb-ref-number="2" data-nb-words="137" data-nb-chars="872"><span class="idea" data-nb-ref-number="2" id="idea2" data-nb-words="137" data-nb-chars="872">Dům Tellsonovy banky byl staromódní dokonce už&nbsp;v&nbsp;roce sedmnáctistém osmdesátém. Byl velmi malý, velmi temný, velmi ošklivý i&nbsp;velmi nepohodlný. Nadto byl staromódní i&nbsp;v&nbsp;tom mravním smyslu, že&nbsp;totiž společní majitelé té&nbsp;banky byli hrdí na&nbsp;to, jak je&nbsp;malý, byli hrdí na&nbsp;jeho temnotu, hrdí na&nbsp;jeho ošklivost i&nbsp;na jeho nepohodlnost. Dokonce se&nbsp;chlubili tím, jak vynikající jsou tyto vlastnosti, a&nbsp;doslova byli horlivě přesvědčeni, že&nbsp;by&nbsp;dům byl méně ctihodný, kdyby bylo možno vznášet proti němu méně námitek. Toto nebyla žádná trpná víra, nýbrž byla to&nbsp;činná zbraň, jíž se&nbsp;oháněli, když byla řeč o&nbsp;lépe zařízených bankovních domech. Tellsonova banka (tak to&nbsp;říkali) nepotřebuje žádné pohodlí, Tellsonova banka nepotřebuje světlo, Tellsonova banka nepotřebuje žádné okrasy. Noakes a&nbsp;spol. nebo Bratří Snooksové to&nbsp;možná potřebují, ale Tellsonova banka to&nbsp;díky Bohu nepotřebuje!</span></p>
        <p class="chunk" data-nb-ref-number="3" data-nb-words="65" data-nb-chars="364"><span class="idea" data-nb-ref-number="3" id="idea3" data-nb-words="65" data-nb-chars="364">Kterýkoli ze&nbsp;společníků byl by&nbsp;vydědil vlastního syna, kdyby se&nbsp;s&nbsp;ním byl dostal do&nbsp;sporu o&nbsp;přestavbu Tellsonovy banky. V&nbsp;tomto ohledu to&nbsp;bylo s&nbsp;bankou právě tak jako s&nbsp;celou zemí, jež přece velmi často vydědila své syny za&nbsp;to, že&nbsp;navrhovali zlepšení v&nbsp;zákonech i&nbsp;mravech, proti kterým bylo možno velmi mnoho namítat, ale které právě proto byly tím víc hodny úcty.</span></p>
        <p class="chunk" data-nb-ref-number="4" data-nb-words="300" data-nb-chars="1895"><span class="idea" data-nb-ref-number="4" id="idea4" data-nb-words="300" data-nb-chars="1895">Tak se&nbsp;stalo, že&nbsp;Tellsonova banka byla vítězným dovršením veškerého nepohodlí. Když se&nbsp;vám podařilo vyrazit dveře, jež tupě vzdorovaly s&nbsp;jakýmsi slaboučkým chroptěním v&nbsp;závěsech, spadli jste po&nbsp;dvou schodech dolů a&nbsp;vědomí se&nbsp;vám vrátilo v&nbsp;ubohém maličkém krámku s&nbsp;dvěma malými pulty, kde se&nbsp;pak váš šek chvěl v&nbsp;ruce nejstaršího z&nbsp;lidí, jako by&nbsp;sem vnikal vítr, zatím co&nbsp;prohlíželi podpis u&nbsp;nejšpinavějšího ze&nbsp;všech oken, na&nbsp;něž ustavičně stříkalo bláto Fleet Streetu a&nbsp;které bylo ještě pochmurnější tím, že&nbsp;bylo zamřížováno a&nbsp;že na&nbsp;ně&nbsp;trvale dopadal stín Temple Baru. Jestliže bylo ve&nbsp;vaší záležitosti nezbytno, abyste mluvili s&nbsp;„představenstvem“, tu&nbsp;vás vsadili do&nbsp;jakési komory pro odsouzence v&nbsp;zadní části budovy a&nbsp;tam jste mohli uvažovat nad životem špatně prožitým, dokud konečně s&nbsp;rukama v&nbsp;kapsách nepřišlo „představenstvo“, které jste v&nbsp;truchlivém šeru sotva viděli. Peníze vám vydávali ze&nbsp;starých, červotočem proděravělých zásuvek, z&nbsp;nichž, kdykoli byly otvírány nebo zavírány, létaly vám na&nbsp;prach rozpadlé částečky do&nbsp;nosu a&nbsp;dráždily vás v&nbsp;hrdle. Bankovky páchly plesnivinou, jako by&nbsp;se&nbsp;zas rychle rozkládaly v&nbsp;hadry. Stříbrné příbory vám uložili někam vedle žump sousedních domů a&nbsp;všechen jejich lesk v&nbsp;té špatné společnosti za&nbsp;den, za&nbsp;dva zmizel. Listiny schovávali v&nbsp;bezpečnostních sklepech, narychlo vytvořených z&nbsp;kuchyní a&nbsp;umýváren, odkud se&nbsp;pak všechna mastnota z&nbsp;těchto pergamenů vypařovala do&nbsp;celého ovzduší bankovního domu. Lehčí krabice s&nbsp;rodinnými dokumenty vynášeli po&nbsp;schodech vzhůru do&nbsp;jakési hladové jídelny, kde odedávna stál veliký jídelní stůl, nikdy se&nbsp;tam však nepodával žádný oběd ani večeře, a&nbsp;kde i&nbsp;v&nbsp;roce sedmnáctistém osmdesátém byly první dopisy, jež vám napsala vaše dávná milá nebo vaše vnoučata, teprve nedávno zbaveny hrůzy z&nbsp;toho, že&nbsp;na&nbsp;ně&nbsp;oknem pohlížely hlavy, vystavené na&nbsp;Temple Baru, s&nbsp;nesmyslnou krutostí a&nbsp;divokostí, hodnou Habeše nebo země Ašantů.</span></p>
        <p class="chunk" data-nb-ref-number="5" data-nb-words="204" data-nb-chars="1222"><span class="idea" data-nb-ref-number="5" id="idea5" data-nb-words="204" data-nb-chars="1222">Ale ovšem v&nbsp;té době bylo usmrcování velmi oblíbeným receptem všech stavů a&nbsp;povolání, a&nbsp;neméně byl ten recept oblíben i&nbsp;v&nbsp;Tellsonově bance. Smrt je&nbsp;přírodní lék na&nbsp;všechno, proč by&nbsp;to&nbsp;tedy nemohl být i&nbsp;lék zákonný? A&nbsp;tak popravovali padělatele, popravili toho, kdo dal falešnou bankovku do&nbsp;oběhu, popravili toho, kdo neprávem otevřel dopis, popravili zloděje čtyřiceti šilinků a&nbsp;šesti pencí, popravili toho, kdo držel před dveřmi Tellsonovy banky někomu koně a&nbsp;ujel s&nbsp;ním, popravili i&nbsp;padělatele jediné šilinkové mince a&nbsp;popravili tři čtvrtiny těch, kteří rozezvučeli kterýkoli tón z&nbsp;celé veliké stupnice přestupků a&nbsp;zločinů. Sice to&nbsp;ani v&nbsp;nejmenším nepřispělo k&nbsp;omezení zločinnosti&nbsp;– stojí za&nbsp;to&nbsp;zde poznamenat, že&nbsp;tomu bylo právě naopak&nbsp;– ale zbavovalo to&nbsp;(pokud jde o&nbsp;tento svět) všech obtíží s&nbsp;jednotlivými případy a&nbsp;nezůstávalo tu&nbsp;pak už&nbsp;nic, co&nbsp;by&nbsp;s&nbsp;případem mělo něco společného a&nbsp;o&nbsp;co by&nbsp;se&nbsp;bylo nutno starat. Tak Tellsonova banka, podobně jako i&nbsp;větší obchodní podniky, její současníci, zbavila života tolik lidí, že&nbsp;kdyby byly hlavy, kvůli ní&nbsp;sťaté, navršeny na&nbsp;Temple Bar, místo aby byly jedna po&nbsp;druhé odklizovány, zaclonilo by&nbsp;to&nbsp;patrně už&nbsp;i&nbsp;poslední špatné světlo v&nbsp;přízemku, a&nbsp;to způsobem vskutku příznačným.</span></p>
        <p class="chunk" data-nb-ref-number="6" data-nb-words="83" data-nb-chars="527"><span class="idea" data-nb-ref-number="6" id="idea6" data-nb-words="83" data-nb-chars="527">Vtěsnáni mezi nejrůznější skříně a&nbsp;truhly, nejstarší ze&nbsp;všech lidí vykonávali svůj úřad v&nbsp;Tellsonově bance s&nbsp;velikou vážností. Jestliže v&nbsp;londýnských kancelářích Tellsonovy banky přijali mladého muže, skryli ho&nbsp;kdesi do&nbsp;té&nbsp;doby, než zestárl. Uzavřeli ho&nbsp;někde v&nbsp;temnotě jako sýr, dokud nenabyl skutečné tellsonovské příchuti a&nbsp;dokud se&nbsp;ho&nbsp;nechytila zdejší plíseň. Pak teprve mu&nbsp;bylo dovoleno, aby se&nbsp;dal vidět, jak obrýleně zírá do&nbsp;obrovských knih a&nbsp;jak svými kalhotami pod kolena a&nbsp;kamašemi přidává celému podniku na&nbsp;vážnosti.</span></p>
        <p class="chunk" data-nb-ref-number="7" data-nb-words="121" data-nb-chars="754"><span class="idea" data-nb-ref-number="7" id="idea7" data-nb-words="121" data-nb-chars="754">Před Tellsonovou bankou&nbsp;– nikdy v&nbsp;žádném případě uvnitř, leč že&nbsp;byl zavolán&nbsp;– měl svoje stanoviště muž, pověřovaný nejrůznějšími službami, příležitostný vrátný a&nbsp;posel, jenž byl živým štítem tohoto domu. Za&nbsp;úředních hodin se&nbsp;nikdy nevzdaloval, leč že&nbsp;byl na&nbsp;pochůzce, a&nbsp;v&nbsp;tom případě jej zastupoval syn, dvanáctiletý kluk hrozivého vzhledu, jenž jako by&nbsp;otci z&nbsp;oka vypadl. Lidé se&nbsp;na&nbsp;to&nbsp;dívali tak, že&nbsp;Tellsonova banka tuto sílu na&nbsp;výpomoc jaksi velkomyslně snáší. Banka vždy snášela nějakého člověka takového povolání a&nbsp;tohoto člověka zavál na&nbsp;to&nbsp;místo běh času. Jeho příjmení bylo Cruncher a&nbsp;za oné příležitosti, kdy se&nbsp;v&nbsp;mladičkém věku ústy kmotrů odřekl ve&nbsp;východním farním kostele v&nbsp;Hounsditchi všech ďábelských skutků, dostal přídavkem jméno Jerry.</span></p>
        <p class="chunk" data-nb-ref-number="8" data-nb-words="56" data-nb-chars="357"><span class="idea" data-nb-ref-number="8" id="idea8" data-nb-words="56" data-nb-chars="357">Jevištěm byl soukromý byt pana Crunchera v&nbsp;Hanging Sword Alley ve&nbsp;čtvrti Whitefriars; čas byl půl osmé za&nbsp;větrného březnového jitra anno Domini sedmnáct set osmdesát. (Hovořil-li pan Cruncher o&nbsp;letech Páně, vždy jim říkal Anna Dominová, domnívaje se&nbsp;zřejmě, že&nbsp;křesťanská éra začala, když jistá dáma vynalezla onu oblíbenou hru, které též dala svoje jméno.)</span></p>
        <p class="chunk" data-nb-ref-number="9" data-nb-words="74" data-nb-chars="442"><span class="idea" data-nb-ref-number="9" id="idea9" data-nb-words="74" data-nb-chars="442">Pokoje pana Crunchera nebyly právě v&nbsp;sousedství příliš přívětivém, a&nbsp;pokud jde o&nbsp;počet, byly jen dva, jestliže ovšem lze počítat za&nbsp;jeden pokoj komůrku, kde bylo okénko s&nbsp;jedinou tabulkou skla. Zato byl v&nbsp;nich velmi slušný pořádek. Ať&nbsp;bylo jakkoli časně za&nbsp;toho větrného březnového jitra, pokoj, kde ležel na&nbsp;posteli, byl již celý vydrhnut a&nbsp;pod hrnky a&nbsp;talířky, přichystanými na&nbsp;hřmotném stole k&nbsp;snídani, byl prostřen velmi čistý bílý ubrus.</span></p>
        <p class="chunk" data-nb-ref-number="10" data-nb-words="47" data-nb-chars="302"><span class="idea" data-nb-ref-number="10" id="idea10" data-nb-words="47" data-nb-chars="302">Pan Cruncher ležel pod záplatovanou pokrývkou jako harlekýn, když doma odpočívá. Zprvu tvrdě spal, ale pak se&nbsp;postupně začal na&nbsp;posteli převracet a&nbsp;pozvedat, až&nbsp;se&nbsp;konečně vynořil se&nbsp;svými ostna­tými vlasy, jež, zdálo se, jistě roztrhají polštář na&nbsp;kousky. V&nbsp;téže chvíli vykřikl s&nbsp;hrozivým rozhořčením:</span></p>
        <p class="chunk" data-nb-ref-number="11" data-nb-words="9" data-nb-chars="44"><span class="idea" data-nb-ref-number="11" id="idea11" data-nb-words="9" data-nb-chars="44">„Ať jsem proklet, jestli zas už&nbsp;není v&nbsp;tom!“</span></p>
        <p class="chunk" data-nb-ref-number="12" data-nb-words="26" data-nb-chars="150"><span class="idea" data-nb-ref-number="12" id="idea12" data-nb-words="26" data-nb-chars="150">Žena spořádaného a&nbsp;pečlivého zevnějšku pozvedla se&nbsp;v&nbsp;koutě z&nbsp;kolenou a&nbsp;udělala to&nbsp;dost spěšně i&nbsp;ustrašeně, takže bylo jasno, že&nbsp;byla míněna právě ona.</span></p>
        <p class="chunk" data-nb-ref-number="13" data-nb-words="18" data-nb-chars="96"><span class="idea" data-nb-ref-number="13" id="idea13" data-nb-words="18" data-nb-chars="96">„Cože!“ pravil pan Cruncher, rozhlížeje se&nbsp;z&nbsp;postele po&nbsp;své botě. „Zas už&nbsp;ses do&nbsp;toho dala, co?“</span></p>
        <p class="chunk" data-nb-ref-number="14" data-nb-words="55" data-nb-chars="335"><span class="idea" data-nb-ref-number="14" id="idea14" data-nb-words="55" data-nb-chars="335">Když těmito slovy po&nbsp;druhé pozdravil jitro, hodil botu po&nbsp;ženě, aby tak pozdravil jitro po&nbsp;třetí. Byla to&nbsp;bota velmi zablácená a&nbsp;to nás přivádí k&nbsp;jisté podivné okolnosti, týkající se&nbsp;domácnosti pana Crunchera, že&nbsp;totiž i&nbsp;tenkrát, když přišel po&nbsp;úředních hodinách domů s&nbsp;čistými botami, nalézal příštího jitra tytéž boty zmazány blátem.</span></p>
        <p class="chunk" data-nb-ref-number="15" data-nb-words="24" data-nb-chars="134"><span class="idea" data-nb-ref-number="15" id="idea15" data-nb-words="24" data-nb-chars="134">„Cože,“ pravil pan Cruncher, míře na&nbsp;ni&nbsp;opět slovy, když ji&nbsp;tím druhým způsobem nezasáhl, „už ses zase do&nbsp;toho dala, ty&nbsp;otravo jedna?“</span></p>
        <p class="chunk" data-nb-ref-number="16" data-nb-words="4" data-nb-chars="22"><span class="idea" data-nb-ref-number="16" id="idea16" data-nb-words="4" data-nb-chars="22">„Jen jsem se&nbsp;modlila.“</span></p>
        <p class="chunk" data-nb-ref-number="17" data-nb-words="24" data-nb-chars="121"><span class="idea" data-nb-ref-number="17" id="idea17" data-nb-words="24" data-nb-chars="121">„Jen ses modlila! Jsi mi&nbsp;pěkná ženská! Co&nbsp;s&nbsp;tím pořád chceš, že&nbsp;sebou vždycky hodíš na&nbsp;zem a&nbsp;začneš se&nbsp;modlit proti mně?“</span></p>
        <p class="chunk" data-nb-ref-number="18" data-nb-words="10" data-nb-chars="56"><span class="idea" data-nb-ref-number="18" id="idea18" data-nb-words="10" data-nb-chars="56">„Nemodlila jsem se&nbsp;proti tobě; modlila jsem se&nbsp;za&nbsp;tebe.“</span></p>
        <p class="chunk" data-nb-ref-number="19" data-nb-words="63" data-nb-chars="351"><span class="idea" data-nb-ref-number="19" id="idea19" data-nb-words="63" data-nb-chars="351">„Nemodlila. A&nbsp;jestli ses tak modlila, nedám si&nbsp;to&nbsp;líbit. Jen se&nbsp;na&nbsp;ni&nbsp;podívej, mladý Jerry, na&nbsp;tu&nbsp;svou pěknou matku, která se&nbsp;modlí proti tomu, aby se&nbsp;tvému tátovi dobře vedlo. Máš to, synu, opravdu hodnou matku. Máš to&nbsp;nábožnou matku, chlapče; vždycky sebou hodí na&nbsp;zem a&nbsp;začne se&nbsp;modlit, aby Bůh vzal jejímu jedinému dítěti namazaný chleba od&nbsp;huby.“</span></p>
        <p class="chunk" data-nb-ref-number="20" data-nb-words="30" data-nb-chars="148"><span class="idea" data-nb-ref-number="20" id="idea20" data-nb-words="30" data-nb-chars="148">Mladý pan Cruncher (jenž byl ještě v&nbsp;košili) měl to&nbsp;matce velmi za&nbsp;zlé a&nbsp;pustil se&nbsp;do&nbsp;ní, že&nbsp;si&nbsp;zakazuje, aby mu&nbsp;modlením kradla něco z&nbsp;jeho stravy.</span></p>
        <p class="chunk" data-nb-ref-number="21" data-nb-words="31" data-nb-chars="185"><span class="idea" data-nb-ref-number="21" id="idea21" data-nb-words="31" data-nb-chars="185">„A&nbsp;co si&nbsp;vůbec myslíš, ty&nbsp;domýšlivá ženská,“ pravil pan Cruncher s&nbsp;bezděčnou nedůsledností, „co si&nbsp;myslíš, že&nbsp;ty&nbsp;tvoje modlitby znamenají? To&nbsp;mi&nbsp;tedy řekni, jakou cenu podle tebe mají!“</span></p>
        <p class="chunk" data-nb-ref-number="22" data-nb-words="12" data-nb-chars="65"><span class="idea" data-nb-ref-number="22" id="idea22" data-nb-words="12" data-nb-chars="65">„Vycházejí ze&nbsp;srdce, Jerry. V&nbsp;tom je&nbsp;jejich cena, v&nbsp;ničem jiném.“</span></p>
        <p class="chunk" data-nb-ref-number="23" data-nb-words="258" data-nb-chars="1398"><span class="idea" data-nb-ref-number="23" id="idea23" data-nb-words="258" data-nb-chars="1398">„V&nbsp;ničem jiném,“ opakoval pan Cruncher. „To ti&nbsp;tedy já&nbsp;zas řeknu, že&nbsp;moc ceny nemají. Ale ať&nbsp;mají cenu nebo ne, povídám ti, že&nbsp;se&nbsp;proti mně modlit nebudeš. To&nbsp;si&nbsp;nemohu dovolit. Nedám si&nbsp;líbit, abych měl kvůli tomu tvému plazení smůlu. Když už&nbsp;sebou musíš takhle házet o&nbsp;zem, házej sebou o&nbsp;zem ve&nbsp;prospěch svého manžela a&nbsp;dítěte, a&nbsp;ne proti nim. Kdybych neměl takovou zvrhlou ženu a&nbsp;tenhle chudák kluk kdyby neměl zvrhlou matku, mohl jsem minulý týden vydělat nějaké peníze, místo aby mě&nbsp;ta&nbsp;tvá zbožnost lstivě a&nbsp;záludně připravovala o&nbsp;štěstí. Ať&nbsp;jsem proklet,“ hovořil pan Cruncher, který se&nbsp;celou tu&nbsp;dobu oblékal, „jestli mi&nbsp;ta&nbsp;tvá zatracená zbožnost nepověsila minulý týden na&nbsp;paty nejhorší smůlu, jaká kdy mohla potkat ubohého počestného obchodníka! Mladý Jerry, oblékni se, chlapče, a&nbsp;když si&nbsp;teď budu čistit boty, dívej se&nbsp;občas na&nbsp;matku, a&nbsp;jestli uvidíš, že&nbsp;by&nbsp;se&nbsp;jí&nbsp;zas chtělo hodit sebou o&nbsp;zem, hned mě&nbsp;zavolej. A&nbsp;tobě povídám,“ obrátil se&nbsp;opět na&nbsp;ženu, „že tohle si&nbsp;už&nbsp;víckrát líbit nedám. Jsem rozlámaný jako drožka, ospalý jsem jako laudanum, nohy a&nbsp;ruce mám tak utahané, že&nbsp;nebýt té&nbsp;bolesti v&nbsp;nich, ani bych nevěděl, co&nbsp;z&nbsp;nich patří mně a&nbsp;co někomu jinému, a&nbsp;v&nbsp;kapse to&nbsp;se&nbsp;mnou není o&nbsp;nic lepší; mám takové podezření, že&nbsp;ses tu&nbsp;od&nbsp;rána do&nbsp;večera plazila po&nbsp;zemi, abys mi&nbsp;zabránila trochu si&nbsp;to&nbsp;v&nbsp;kapse polepšit, a&nbsp;to už&nbsp;si&nbsp;tedy líbit nedám, ty&nbsp;živé neštěstí, jen teď na&nbsp;to&nbsp;něco řekni!“</span></p>
        <p class="chunk" data-nb-ref-number="24" data-nb-words="122" data-nb-chars="704"><span class="idea" data-nb-ref-number="24" id="idea24" data-nb-words="122" data-nb-chars="704">Bruče ještě dál různé věty jako na&nbsp;příklad: „Tak ty&nbsp;tedy jsi pobožná. Tak ty&nbsp;tedy říkáš, že&nbsp;neděláš nic proti zájmům svého manžela a&nbsp;dítěte? Ty&nbsp;že&nbsp;nic takového neděláš?“ vrhaje ještě jiné sžíravé jiskry z&nbsp;roztočeného kamene svého rozhořčení, jal se&nbsp;pak čistit si&nbsp;boty a&nbsp;vykonávat i&nbsp;ostatní přípravy na&nbsp;cestu do&nbsp;zaměstnání. A&nbsp;zatím se&nbsp;ujal syn, jehož hlava byla trochu jemněji ostnatá a&nbsp;jehož oči byly právě tak blízko u&nbsp;sebe jako oči otcovy, oné požadované stráže nad matkou. Velmi tu&nbsp;ubohou ženu co&nbsp;chvíli polekal, když náhle vyrazil ze&nbsp;svého přístěnku, kde se&nbsp;oblékal, a&nbsp;tlumeně vykřikl: „Zas už&nbsp;si&nbsp;chceš kleknout na&nbsp;zem. Haló, táto!“ Když tak ztropil planý poplach, s&nbsp;neuctivým pošklebkem opět zmizel.</span></p>
        <p class="chunk" data-nb-ref-number="25" data-nb-words="25" data-nb-chars="156"><span class="idea" data-nb-ref-number="25" id="idea25" data-nb-words="25" data-nb-chars="156">Když pan Cruncher usedl k&nbsp;snídani, jeho nálada se&nbsp;o&nbsp;nic nezlepšila. S&nbsp;obzvláštním rozhořčením byl proti tomu, aby se&nbsp;paní Cruncherová pomodlila před jídlem.</span></p>
        <p class="chunk" data-nb-ref-number="26" data-nb-words="15" data-nb-chars="69"><span class="idea" data-nb-ref-number="26" id="idea26" data-nb-words="15" data-nb-chars="69">„Cože, ty&nbsp;živé neštěstí! Zas už&nbsp;se&nbsp;k&nbsp;tomu chystáš? Zas už&nbsp;jsi v&nbsp;tom?“</span></p>
        <p class="chunk" data-nb-ref-number="27" data-nb-words="8" data-nb-chars="51"><span class="idea" data-nb-ref-number="27" id="idea27" data-nb-words="8" data-nb-chars="51">Žena mu&nbsp;vysvětlila, že&nbsp;jen „poprosila o&nbsp;požehnání“.</span></p>
        <p class="chunk" data-nb-ref-number="28" data-nb-words="39" data-nb-chars="235"><span class="idea" data-nb-ref-number="28" id="idea28" data-nb-words="39" data-nb-chars="235">„Hned toho nech!“ pravil pan Cruncher, rozhlížeje se&nbsp;kolem, jako by&nbsp;vskutku očekával, že&nbsp;bochník chleba pod účinky proseb jeho ženy zmizí. „Nedám se&nbsp;samým tvým žehnáním vyhnat z&nbsp;domova. Nedám si&nbsp;jídlo odžehnávat se&nbsp;stolu. Ať&nbsp;už&nbsp;mlčíš!“</span></p>
        <p class="chunk" data-nb-ref-number="29" data-nb-words="65" data-nb-chars="411"><span class="idea" data-nb-ref-number="29" id="idea29" data-nb-words="65" data-nb-chars="411">S&nbsp;očima zarudlýma a&nbsp;všecek pochmurný, jako by&nbsp;byl strávil celou noc se&nbsp;společností, která se&nbsp;nerozešla právě v&nbsp;dobrém, Jerry Cruncher spíše svou snídani střežil, než ji&nbsp;jedl, a&nbsp;vrčel nad ní&nbsp;jako nějaký čtvernožec ze&nbsp;zvěřince. Když se&nbsp;přiblížila devátá hodina, uhladil svůj pobouřený vzhled, a&nbsp;zatvářiv se&nbsp;tak ctihodně a&nbsp;obchodnicky, jak jen to&nbsp;jeho přirozenost dovolovala, odebral se&nbsp;do&nbsp;každodenního zaměstnání.</span></p>
        <p class="chunk" data-nb-ref-number="30" data-nb-words="102" data-nb-chars="626"><span class="idea" data-nb-ref-number="30" id="idea30" data-nb-words="102" data-nb-chars="626">Vzdor tomu, že&nbsp;sám sebe nazýval „počestným obchodníkem“, bylo těžko říkat jeho zaměstnání obchod. Celým jeho inventářem byla stolice, vyrobená tak, že&nbsp;odřízl nalomené opěradlo židle; tuto stolici nesl vždy ráno mladý Jerry, kráčeje po&nbsp;otcově boku, a&nbsp;postavil ji&nbsp;pak pod okno banky, jež bylo nejblíže Temple Baru; spolu s&nbsp;hrstí slámy, kterou vytáhl z&nbsp;míjejícího povozu a&nbsp;která měla chránit nohy muže pro všechno před chladem a&nbsp;vlhkostí, vytvářela pak stolice celodenní jeho tábor. Fleet Street i&nbsp;Temple znaly pana Crunchera na&nbsp;tomto místě právě tak dobře jako samu bránu, zvanou Temple Bar&nbsp;– a&nbsp;obojí bylo takřka stejně ošklivé.</span></p>
        <p class="chunk" data-nb-ref-number="31" data-nb-words="140" data-nb-chars="860"><span class="idea" data-nb-ref-number="31" id="idea31" data-nb-words="140" data-nb-chars="860">Utábořiv se&nbsp;tak ve&nbsp;tři čtvrti na&nbsp;devět, ještě včas, aby se&nbsp;mohl dotýkat svého třírohého klobouku na&nbsp;počest nejstarších ze&nbsp;všech lidí, když vstupovali do&nbsp;Tellsonovy banky, zaujal Jerry toho větrného březnového jitra svoje místo, zatím co&nbsp;mladý Jerry stál vedle něho, jestliže nekonal právě výpady za&nbsp;bránu, aby tam tělesně i&nbsp;nadávkami prudce napadal mimojdoucí chlapce, kteří byli pro tento jeho bohulibý záměr dost malí a&nbsp;slabí. Otec a&nbsp;syn, neobyčejně si&nbsp;podobni, mlčky přihlížející rannímu ruchu na&nbsp;Fleet Streetu, hlavy majíce právě tak blízko sebe, jako byly v&nbsp;každé z&nbsp;těch hlav blízko u&nbsp;sebe oči, velmi živě připomínali párek opic. Podobnost nebyla o&nbsp;nic menší pro tu&nbsp;náhodnou okolnost, že&nbsp;dospělý Jerry kousal a&nbsp;vyplivoval slámu, zatím co&nbsp;pomrkávající oči mladého Jerryho nepokojně obzíraly právě tak otce jako všechno ostatní, co&nbsp;se&nbsp;dálo na&nbsp;Fleet Streetu.</span></p>
        <p class="chunk" data-nb-ref-number="32" data-nb-words="15" data-nb-chars="108"><span class="idea" data-nb-ref-number="32" id="idea32" data-nb-words="15" data-nb-chars="108">Jeden z&nbsp;pravidelných poslů Tellsonova podniku, který měl stanoviště uvnitř, vystrčil hlavu dveřmi a&nbsp;zavolal:</span></p>
        <p class="chunk" data-nb-ref-number="33" data-nb-words="3" data-nb-chars="22"><span class="idea" data-nb-ref-number="33" id="idea33" data-nb-words="3" data-nb-chars="22">„Máte přijít dovnitř!“</span></p>
        <p class="chunk" data-nb-ref-number="34" data-nb-words="10" data-nb-chars="52"><span class="idea" data-nb-ref-number="34" id="idea34" data-nb-words="10" data-nb-chars="52">„Tak do&nbsp;toho, táto! Ale začíná to&nbsp;dnes nějak časně!“</span></p>
        <p class="chunk" data-nb-ref-number="35" data-nb-words="26" data-nb-chars="148"><span class="idea" data-nb-ref-number="35" id="idea35" data-nb-words="26" data-nb-chars="148">Když se&nbsp;mladý Jerry takto rozloučil s&nbsp;otcem, posadil se&nbsp;sám na&nbsp;stolici, ujal se&nbsp;z&nbsp;moci nástupnického práva slámy, kterou otec žvýkal, a&nbsp;zamyslil se.</span></p>
        <p class="chunk" data-nb-ref-number="36" data-nb-words="33" data-nb-chars="180"><span class="idea" data-nb-ref-number="36" id="idea36" data-nb-words="33" data-nb-chars="180">„Vždycky je&nbsp;to&nbsp;od&nbsp;rezu! Má&nbsp;prsty vždycky od&nbsp;rezu!“ bručel si&nbsp;sám pro sebe mladý Jerry. „Kde k&nbsp;tomu železnému rezu vždycky přijde? Tady nemá přece s&nbsp;žádným železným rezem co&nbsp;dělat!“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pribeh_dvou_mest_014.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>